(ภาพประกอบไม่เกี่ยวข้องกับข่าว)
โพล เผย 57.8% นักเศรษฐศาสตร์ห่วงปัญหาการทุจริตใช้จ่ายงบฯปี56
เนื่องด้วยในวันที่ 15-17 สิงหาคมนี้ จะมีการประชุมสภาผู้แทนราษฎรเพื่อพิจารณาร่าง พ.ร.บ.งบประมาณรายจ่ายประจำปี พ.ศ.2556 ในวาระ 2 – 3
ศูนย์วิจัยมหาวิทยาลัยกรุงเทพ (กรุงเทพโพลล์) จึงได้ทำการสำรวจความคิดเห็นนักเศรษฐศาสตร์จากองค์กรชั้นนำ 27 แห่ง จำนวน 64 คน  เรื่อง พ.ร.บ.งบประมาณรายจ่ายประจำปี 2556  เพื่อผลสำรวจที่ได้จะเป็นข้อมูลประกอบการประชุมให้กับสภาผู้แทนราษฎรรวมถึงหน่วยงานต่างๆ ที่เกี่ยวข้อง โดยผลการสำรวจมีดังนี้
ความคิดเห็นที่มีต่อรัฐบาลว่าจะสามารถจัดเก็บงบประมาณได้ตามที่ประมาณการไว้หรือไม่  ซึ่งในปีงบประมาณ พ.ศ. 2556 รัฐบาลประมาณการว่าจะสามารถจัดเก็บรายได้สุทธิทั้งสิ้น จำนวน 2,197,900 ล้านบาท เพิ่มขึ้นร้อยละ 6.3 จากปีก่อน 
 40.6%  เชื่อว่ารัฐบาลจะจัดเก็บรายได้ได้ตามที่ประมาณการไว้ 
 39.1%  เชื่อว่ารัฐบาลจะจัดเก็บรายได้ได้ต่ำกว่าที่ประมาณการไว้ 
 10.9%  เชื่อว่ารัฐบาลจะจัดเก็บรายได้ได้สูงกว่าที่ประมาณการไว้ 
 9.4%  ไม่ตอบ/ไม่แน่ใจ/ไม่ทราบ
ความคิดเห็นที่มีต่อรัฐบาลว่าการขาดดุลในกรอบวงเงิน 300,000 ล้านบาท เป็นจำนวนที่เหมาะสมหรือไม่  ทั้งนี้งบประมาณรายจ่ายประจำปีงบประมาณ พ.ศ. 2556 ในวงเงินงบประมาณทั้งสิ้น 2,400,000 ล้านบาท ซึ่งเป็นการดำเนินนโยบายงบประมาณแบบขาดดุล จำนวน 300,000 ล้านบาท 
 39.1%  น่าจะขาดดุลในจำนวนเงินที่ต่ำกว่านี้ 
 35.9%  เป็นจำนวนที่เหมาะสมแล้ว 
 12.5%   น่าจะขาดดุลในจำนวนเงินที่สูงกว่านี้ 
 12.5%  ไม่ตอบ/ไม่แน่ใจ/ไม่ทราบ
ความคิดเห็นต่อรายจ่ายลงทุนจำนวน 448,938.8 ล้านบาท หรือคิดเป็นร้อยละ 18.7 ของวงเงินงบประมาณ เป็นจำนวนที่เหมาะสมหรือไม่ 
 40.6%  น่าจะสูงกว่านี้ที่ระดับร้อยละ 23.4 โดยเฉลี่ยของวงเงินงบประมาณรวม 
 32.8%  เป็นระดับที่เหมาะสมแล้ว 
 4.7%  น่าจะต่ำกว่านี้ที่ระดับร้อยละ 10.0 โดยเฉลี่ยของวงเงินงบประมาณรวม 
 21.9%  ไม่ตอบ/ไม่แน่ใจ/ไม่ทราบ
สิ่งที่นักเศรษฐศาสตร์กังวลมากที่สุดเกี่ยวกับการใช้งบประมาณ 
 57.8%   การทุจริตคอร์รัปชัน 
 20.3%  การใช้งบประมาณในโครงการประชานิยม 
 12.5%  ความไม่มีประสิทธิภาพในการใช้เงินงบประมาณ 
 4.7%  การขาดการจัดลำดับความสำคัญของโครงการ 
 1.6%  การขาดการติดตามการใช้งบประมาณอย่างจริงจัง 
 1.6%  อื่นๆ คือ ความโปร่งใสในการเปิดเผยข้อมูลต่อสาธารณะชน 
 4.7%  ไม่ตอบ/ไม่แน่ใจ/ไม่ทราบ
ความเห็นที่มีต่อระดับหนี้สาธารณะต่อ GDP กับความจำเป็นในการใช้เงินงบประมาณ  อะไรมีความสำคัญมากกว่ากัน ณ สถานการณ์และบริบทปัจจัยต่างๆ ที่เป็นอยู่ในปัจจุบัน 
 51.6%  ควรให้ความสำคัญกับการใช้งบประมาณเพื่อวัตถุประสงค์ต่างๆ มากกว่าการลดหนี้สาธารณะ 
 35.9%  ควรให้ความสำคัญกับการลดหนี้สาธารณะมากกว่าการใช้งบประมาณเพื่อวัตถุประสงค์ต่างๆ 
 12.5%  ไม่ตอบ/ไม่แน่ใจ/ไม่ทราบ
ข้อเสนอเกี่ยวกับการจัดทำ พรบ.งบประมาณรายจ่ายประจำปีงบประมาณ 2556 
 อันดับ 1  รัฐบาลควรคำนึงถึงประสิทธิภาพของการใช้เงิน มีการจัดลำดับความสำคัญของโครงการ และสอดคล้องกับแผนพัฒนาเศรษฐกิจของประเทศ 
 อันดับ 2  รัฐบาลควรใช้งบประมาณเพื่อวัตถุประสงค์ในการเพิ่มขีดความสามารถในการแข่งขันเป็นสำคัญ ไม่ว่าจะเป็นการลงทุนในโครงสร้างพื้นฐาน การพัฒนาการศึกษา มีการกระจายงบประมาณลงไปยังท้องถิ่นให้มากขึ้นเพื่อลดความเหลื่อมล้ำรวมถึงช่วยสร้างความแข็งแกร่งให้กับอุปสงค์ภายในประเทศด้วย 
 อันดับ 3  รัฐบาลควรเร่งทำงบประมาณให้มีความสมดุล บริหารจัดการสัดส่วนหนี้ต่อจีดีพี รวมถึงไม่ควรก่อหนี้มาใช้ในโครงการประชานิยม แต่ควรก่อหนี้มาใช้ในโครงการลงทุน 
 อันดับ 4  ภาครัฐควรมีการติดตามการใช้งบประมาณอย่างใกล้ชิด เพื่อให้มีการใช้งบประมาณอย่างโปร่งใส 
 อันดับ 5  ภาครัฐควรแยกงบด้านการลงทุนออกจากงบรายจ่ายประจำปีเพิ่มความมีประสิทธิภาพในการบริหารจัดการ,ในกรณีที่จะมีโครงการประชานิยม การดำเนินโครงการควรอยู่ในรูปแบบสวัสดิการมากกว่าการลดภาษี เป็นต้น
Mthai News
เกาะติดทุกข่าวเด่น ประเด็นร้อน ในรอบวันกับ Mthainews บน facebook คลิ๊กเลย
ติดต่อทีม ข่าว  MThai News : news@ mthai .com
