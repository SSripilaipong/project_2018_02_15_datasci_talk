
วานนี้ (15 ส.ค.)  ศาลปกครองกลางได้มีคำพิพากษายกฟ้องคดีที่บริษัท แอดวานซ์ อินโฟร์ เซอร์วิส หรือ เอไอเอส เป็นโจทก์ฟ้องคณะกรรมการกิจการโทรคมนาคม หรือ กทช. ที่มีคำสั่งห้ามผู้รับใบอนุญาตเรียกเก็บค่าบริการการขอเปิดใช้บริการภายหลังถูกระงับการให้บริการ ส่งผลให้ผู้ประกอบการโทรศัพท์เคลื่อนที่ทุกรายไม่สามารถเก็บค่าเชื่อมต่อสัญญาณจากผู้ใช้ที่ถูกระงับสัญญาณได้อีก
ทั้งนี้ น.พ.ประวิทย์ ลี่สถาพรวงศา กรรมการกิจการกระจายเสียง กิจการโทรทัศน์ และกิจการโทรคมนาคม หรือ กสทช. กล่าวว่า คำสั่งของศาลปกครองชี้ชัดว่า หลังจากนี้ผู้ให้บริการไม่มีสิทธิเรียกเก็บค่าเชื่อมต่อสัญญาณใหม่ ไม่ว่าจะเป็นจำนวนเท่าใด ดังนั้น ต้องการให้ผู้ประกอบการยอมรับและทำตามกติกา
ก่อนหน้านี้กทช. ได้มีคำสั่งตั้งแต่ 23 เม.ย.2552 ห้ามเก็บเงินดังกล่าว เนื่องจากมีกรณีร้องเรียนจากผู้บริโภคที่เห็นว่า การเรียกเก็บเงินนี้เป็นการทำผิดกฎหมาย เพราะอยู่นอกกรอบค่าบริการที่กทช. อนุญาต รวมทั้งค่าใช้จ่ายในการดำเนินการเปิดสัญญาณใหม่ให้ใช้บริการโทรศัพท์นั้นแทบไม่มีต้นทุนใดๆ เพราะเป็นการต่อผ่านระบบอิเล็กทรอนิกส์ ทำให้ กทช. ต้องวินิจฉัยเรื่องนี้และออกคำสั่งห้ามดังกล่าวเป็นการทั่วไป
อย่างไรก็ตาม ขณะนี้เรื่องทั้งหมดอยู่ในกระบวนการศาล คือ ศาลแพ่งกรณีผู้บริโภคฟ้องบริษัทผู้ให้บริการโทรศัพท์มือถือ ที่ตัดเงินในระบบ และ ศาลปกครอง กรณี ผู้ให้บริการยื่นอุทธรณ์คำสั่งของกสทช. ที่สั่งปรับวันละ 1 แสนบาท ที่ผู้ให้บริการตัดเงินในระบบ
Mthai News
เกาะติดทุกข่าวเด่น ประเด็นร้อน ในรอบวันกับ Mthainews บน facebook คลิ๊กเลย
ติดต่อทีม ข่าว  MThai News : news@ mthai .com
