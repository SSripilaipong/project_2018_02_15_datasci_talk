
โพล เผย เกษตรกรหนี้ท่วมหัวเฉลี่ย 1.1 แสนบาทต่อครัวเรือน เพิ่มขึ้น 3-5%
นายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย เผยผลสำรวจสถานการณ์ชาวนาไทยและสินค้าเกษตร ว่า ตอนนี้หนี้โดยรวมของเกษตรกรเพิ่มขึ้นทุกปี โดยในปี 55 เพิ่มขึ้น 3-5% หรือมีมูลค่ากว่า 110,000 บาท/ครัวเรือน จากปี 54 ที่มีหนี้ 103,000 บาท เพิ่มขึ้นจากปีก่อนหน้าถึง 6.6%
ส่วนสาเหตุของหนี้ที่เพิ่มขึ้นก็มาจากราคาสินค้าเกษตรตกต่ำ ปุ๋ย/ยาฆ่าแมลงแพงขึ้น หรือต้นทุนการผลิตโดยรวมแพงขึ้น เช่นภาวะน้ำท่วมและราคาน้ำมันแพง ซึ่งเป็นปัจจัยที่เป็นอุปสรรคต่อการทำนาในปัจจุบัน
ทั้งนี้ ภาระหนี้โดยรวมของเกษตรกรไทยในปัจจุบันเฉลี่ยอยู่ที่  5-7.5  หมื่นบาท แบ่งเป็นหนี้ในระบบ  60.9%  ซึ่งเกษตรกรไทยมีความสามารถที่จะชำระหนี้ได้หมด ส่วนหนี้นอกระบบ  39.1%   พบว่า  33.3%  ไม่มีความสามารถในการชำระหนี้ได้
จากการสำรวจชาวนาว่าจะผลักดันให้บุตรหลานทำนาต่อไปหรือไม่   
 80.5%   จะส่งเสริมให้ไปทำงานอย่างอื่น เพราะเห็นว่าชาวนาเป็นอาชีพลำบาก จ้างคนทำนาคุ้มกว่า เป็นอาชีพที่ไม่มีรายได้แน่นอน รายได้น้อย ไม่เพียงพอกับรายจ่ายและต้นทุนที่เพิ่มขึ้น 
 19.5%  ยังจะให้สืบทอดการทำนา เพราะมีที่ดินของตนเอง รักอาชีพเกษตรกรรม มองว่ามีรายได้เพียงพอ และคาดหวังนโยบายรัฐบาลที่จะช่วยเพิ่มรายได้
หากมีนายทุนมาเสนอซื้อที่นาในราคาสูงจะขายหรือไม่ 
 72%  ไม่ขาย เพราะเป็นมรดกไว้ให้ลูกหลานและเป็นที่ทำกิน 
 28%  จะขาย เพราะอยากเปลี่ยนอาชีพและไปลงทุนอย่างอื่นที่ได้ราคาดีกว่า
เมื่อถามว่าเห็นด้วยหรือไม่กับการออกบัตรเครดิตชาวนาของรัฐบาล 
 65%   ระบุเห็นด้วยน้อยถึงไม่เห็นด้วย เพราะเป็นการเพิ่มหนี้และใช้ไม่เป็น 
 35%  ระบุเห็นด้วยปานกลางถึงมาก เพราะสะดวกและมีเงินหมุนเวียน
นายธนวรรธน์ ยังกล่าวต่อว่า สำหรับนโยบายรับจำนำข้าว รัฐบาลไม่ควรใช้นาน เพราะไม่เช่นนั้นอาจทำให้ระบบมีปัญหา เพราะไม่มีความยั่งยืน รวมทั้งยังเป็นการใช้งบประมาณที่สูงถึงปีละ 2 แสนกว่าล้านบาท รัฐบาลต้องคิดให้ดี การทดลองเพื่อหาคำตอบว่าทำถูกหรือไม่ ก็คงจะเป็นความเสี่ยงที่สูง อาจทำให้รัฐขาดทุนมาก แทนที่จะนำเงินจำนวนนี้ไปลงทุนในโครงการท่าเรือทวาย หรือการลงทุนสร้างรถไฟฟ้ารางคู่ที่น่าจะเป็นประโยชน์มากกว่า
Mthai News
เกาะติดทุกข่าวเด่น ประเด็นร้อน ในรอบวันกับ Mthainews บน facebook คลิ๊กเลย
ติดต่อทีม ข่าว  MThai News : news@ mthai .com
