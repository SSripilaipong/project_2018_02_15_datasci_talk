
ผู้ผลิตบะหมี่กึ่งสำเร็จรูปตรามาม่า เผยขณะนี้บริษัทอยู่ระหว่างการพิจารณาต้นทุน ซึ่งหากสูงขึ้นต่อเนื่องก็อาจขอขึ้นราคามาม่า ประมาณ 1 บาทต่อซองในต้นปี 56
นายพิพัฒ พะเนียงเวทย์ ประธานเจ้าหน้าที่บริหาร บริษัท ไทยเพรซิเดนท์ฟูดส์ จำกัด (มหาชน) ผู้ผลิตบะหมี่กึ่งสำเร็จรูปตรามาม่า, ขนมปังกรอบ ตราโฮมมี และ บิสชิน เปิดเผยถึงกรณีที่กรมการค้าภายใน กระทรวงพาณิชย์ประกาศจะไม่ขอความร่วมมือให้ผู้ผลิตตรึงราคาสินค้าหลังสิ้นสุดมาตรการเดือน ก.ย.นี้ ว่า บริษัทได้รับผลกระทบจากต้นทุนการผลิตสินค้าที่สูงขึ้น โดยเฉพาะต้นทุนหลักจากแป้งสาลีในตลาดโลกที่เพิ่มขึ้นมาก
ขณะนี้บริษัทอยู่ระหว่างการพิจารณาต้นทุนทั้งหมด หากสูงขึ้นต่อเนื่องก็อาจขอขึ้นราคามาม่า ประมาณ 1 บาทต่อซองในต้นปี 56 เพราะต้องยื่นเรื่องไปที่กรมการค้าภายในภายในปีนี้ และต้องดูว่าจะผ่านการพิจารณาจากกระทรวงพาณิชย์หรือไม่ แต่ทั้งนี้ หากต้นทุนยังคงที่ต่อเนื่องโดยไม่สูงขึ้นไปจากปัจจุบัน ก็ไม่จำเป็นต้องปรับขึ้นราคามาม่าแต่อย่างใด
“บริษัทยอมรับว่า บะหมี่กึ่งสำเร็จรูปถือเป็นสินค้าที่จำเป็นต่อประชาชน จึงไม่อยากปรับขึ้นราคาสินค้าหากไม่มีความจำเป็น แต่ตอนนี้ต้นทุนของผู้ผลิตก็สูงขึ้นเช่นกัน แต่จะปรับขึ้นหรือไม่ ต้องดูจากต้นทุนแป้งสาลีในตลาดโลกเป็นหลัก”
เดลินิวส์ /  VoiceTv
Mthai News
เกาะติดทุกข่าวเด่น ประเด็นร้อน ในรอบวันกับ Mthainews บน facebook คลิ๊กเลย
ติดต่อทีม ข่าว  MThai News : news@ mthai .com
