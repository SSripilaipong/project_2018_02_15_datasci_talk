
คมนาคม! ทำแผนเส้นทางรับประชาคมอาเซียน ตั้งงบ1.1 ล้านล้านบาท
รายงานข่าวแจ้งว่า นายจารุพงศ์ เรืองสุวรรณ รัฐมนตรีว่าการกระทรวงคมนาคม กล่าวภายหลังการประชุมเพื่อวางแผนจัดเส้นทางคมนาคมรองรับประชาคมอาเซียนว่า ตอนนี้ทางกระทรวงคมนาคมอยู่ระหว่างการจัดทำแผนเส้นทางคมนาคมเชื่อมประเทศเพื่อนบ้าน ซึ่งเน้นเส้นทางเชื่อมประตูการค้าชายแดนหลัก 8 แห่ง โดยเฉพาะท่าเรือแหลมฉบังและท่าอากาศยานสุวรรณภูมิ
สำหรับโครงการดังกล่าว เบื้องต้นคาดว่าจะใช้วงเงินประมาณ 1.1 ล้านล้านบาท เพื่อดำเนินโครงการก่อสร้างโครงสร้างพื้นฐาน ทั้งถนน รถไฟ รวม 75 โครงการ ส่วนระยะเวลาในการดำเนินโครงการจะอยู่ในปี 2556-2563 ทั้งนี้คาดว่าแผนจะสรุปแล้วเสร็จภายในเดือนกันยายนนี้
สำหรับประตูการค้าชายแดน 8 แห่ง ประกอบด้วย 
1.ด่านอรัญประเทศ ติดชายแดนกัมพูชา 
2.ด่านมุกดาหาร ติดชายแดนสาธารณรัฐประชาธิปไตยประชาชนลาว (สปป.ลาว) 
3.ด่านแม่สอด ติดชายแดนเมียนมาร์ 
4.ด่านสะเดา ติดชายแดนมาเลเซีย 
5.ด่านปาดังเบซาร์ ติดชายแดนมาเลเซีย 
6.ด่านหนองคาย ติดชายแดน สปป.ลาว 
7.ด่านแม่สาย ติดชายแดนเมียนมาร์ 
8.ด่านเชียงของ ติดชายแดน สปป.ลาว
Mthai News
เกาะติดทุกข่าวเด่น ประเด็นร้อน ในรอบวันกับ Mthainews บน facebook คลิ๊กเลย
ติดต่อทีม ข่าว  MThai News : news@ mthai .com
