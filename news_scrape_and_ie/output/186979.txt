ดีแทค! ยันไม่ต้องรีบ โทรแจ้งชดเชยถึง 31 ส.ค. ด้านลูกค้าโวยโทรไม่ติด
รายงานข่าวแจ้งว่า เมื่อเวลา 20.00 น. บริษัท ดีแทค ได้ออกแถลงการณ์ ถึงกรณีมาตรการชดเชยค่าโทรให้กับลูกค้าผู้ถูกผลกระทบจากเหตุการณ์เครือข่ายล่มเมื่อวันที่ 28 ส.ค.ที่ผ่านมา โดยระบุว่า ทางดีแทคขออภัยในความไม่สะดวกที่เกิดขึ้น และยืนยันว่าจะใช้มาตรการชดเชยเดิมที่ได้ประกาศออกไปก่อนหน้านี้
สำหรับมาตรการดังกล่าว ทางดีแทค ได้คำนึงถึงข้อมูล การโทรเข้า-ออก ของลูกค้าในช่วงเวลาที่เกิดปัญหา และไม่ได้เลือกปฏิบัติ หากแต่ต้องการมุ่งชดเชยลูกค้าที่ได้รับผลกระทบโดยตรงจากเหตุการณ์ที่เกิดขึ้น
ทั้งนี้สาเหตุจำเป็นที่ต้องจำกัดเวลาสำหรับการใช้เวลาโทรฯ ฟรีดังกล่าว ก็เพื่อที่การใช้เวลาโทรฯ ฟรี ของลูกค้ากลุ่มดังกล่าว จะไม่เกิดผลกระทบต่อการใช้งานโทรศัพท์ของลูกค้ากลุ่มอื่น ในช่วงเวลาการใช้บริการแออัด
โดยทางบริษัทเชื่อว่า ภายในวันศุกร์ที่ 31 ส.ค.นี้ บริษัทน่าจะสามารถรองรับการโทร.เข้ามาแสดงความประสงค์ของลูกค้าผู้ได้รับผลกระทบได้อย่างครบถ้วน อีกทั้ง ขอความกรุณาให้ลูกค้า โทรฯ เวลาใดก็ได้ตามแต่ที่ท่านสะดวก ตั้งแต่วันที่ 29 ถึง 31 สิงหาคมนี้ โดยไม่ต้องเร่งรีบแต่อย่างใด ซึ่งพนักงานของบริษัทฯ พร้อมที่จะให้บริการแก่ท่านตลอด 24 ชั่วโมง และเชื่อว่า บริษัทฯน่าจะสามารถดูแลความต้องการของลูกค้าทุกท่านได้อย่างทั่วถึง
สุดท้ายนี้ พวกเราที่ดีแทค ขอกราบขออภัยลูกค้าผู้ได้รับผลกระทบ และความไม่สะดวกที่เกิดขึ้นอีกครั้งหนึ่ง
อย่างไรก็ตามทีมข่าว Mthai News ได้สำรวจความคิดเห็นของผู้ใช้บริการเครือข่ายดีแทคตามหน้าเว็บไซต์ต่างๆ กรณีมาตรการชดเชยค่าโทรให้กับลูกค้าผู้ถูกผลกระทบจากเครือข่ายล่ม พบว่า ผู้ใช้ส่วนใหญ่ต่างแสดงความคิดเห็นเหมือนๆกันว่าโทรไปขอรับสิทธิ์ชดเชยหลายครั้งแต่ไม่ติด หรือบางคนระบุว่าทำไมไม่ชดเชยเป็นระบบอัตโนมัติ ในขณะที่บางคนหนักถึงขั้นเปลี่ยนการใช้บริการเครือข่ายเลยทีเดียว
Mthai News
เกาะติดทุกข่าวเด่น ประเด็นร้อน ในรอบวันกับ Mthainews บน facebook คลิ๊กเลย
ติดต่อทีม ข่าว  MThai News : news@ mthai .com




