สรรพากร เรียกสอบพลอย ชี้หากยื่นภาษีเท็จ ถึงขั้นติดคุก
จากกรณีที่ น.ส.ไลลา (เฌอมาลย์) บุญยศักดิ์ หรือ พลอย  นางเอกสาวชื่อดัง มีปัญหากับออแกไนเซอร์ จนไปถึงเรื่องการหลบเลี่ยงภาษีนั้น
นายทนุศักดิ์ เล็กอุทัย รัฐมนตรีช่วยว่าการกระทรวงการคลัง เปิดเผยว่า ตอนนี้สรรพากรพื้นที่ ได้ทำหนังสือเรียกตัว น.ส.เฌอมาลย์ และผู้จ่ายเงิน ซึ่งเป็นบริษัทจัดงานอีเวนท์ รวมถึงผู้ที่ถูกนำชื่อไปใช้ในการเป็นผู้รับเงินแทน มาให้ปากคำต่อสรรพากรพื้นที่ เนื่องจากกรณีดังกล่าวเข้าข่ายความผิดตามประมวลรัษฎากร มาตรา 37
สำหรับบทลงโทษตามกฎหมายมาตรา37 ของกฎหมายสรรพากร กรณีแจ้งภาษีเท็จ กำหนดโทษไว้ทั้งทางแพ่งและอาญา โดยผู้ใดที่รู้หรือจงใจแจ้งเท็จ หรือแสดงพยานหลักฐานอันเป็นเท็จ เพื่อเลี่ยงภาษี จะมีโทษทางแพ่ง คือ จะมีเบี้ยปรับ 1 เท่าของภาษีที่ขาดและมีเงินเพิ่มอีก 1.5% ส่วนโทษทางอาญา คือ จำคุก 3 เดือน แต่ไม่เกิน 7 ปี ส่วนโทษปรับตั้งแต่ 2,000 บาท แต่ไม่เกิน 300,000 บาท
ทั้งนี้ กรมสรรพากรได้ทำการตรวจสอบการเสียภาษีของนักแสดงมาอย่างต่อเนื่อง พบว่ามีการจัดตั้งคณะบุคคลขึ้นมา เพื่อกระจายรายได้ให้เสียภาษีต่ำกว่าความเป็นจริง จึงได้มีมาตรการออกมาป้องกันและเข้มงวดในการจัดตั้งคณะบุคคล เพื่อใช้ในการหลีกเลี่ยงการจ่ายภาษีตามจริง
อย่างไรก็ตาม ทางกระทรวงการคลังและกรมสรรพากรจะจัดให้มีการสัมมนาให้ความรู้แก่บุคคลที่มีรายได้พิเศษ เช่น ดารานักแสดง นักกีฬา เพื่อให้เข้าใจและรับทราบถึงแนวทางการเสียภาษีที่ถูกต้องและสิทธิประโยชน์ที่ควรได้ นายทนุศักดิ์ กล่าว
Mthai News
ติดต่อทีม ข่าว  MThai News : news@ mthai .com
