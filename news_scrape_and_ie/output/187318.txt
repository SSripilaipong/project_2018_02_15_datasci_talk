สนพ.ปรับราคาแอลพีจีภาคอุตสาหกรรมเป็น 30.13 บาท/ก.ก. กันยายนนี้
สนพ.เตรียมปรับขึ้นราคาแอลพีจีภาคอุตสาหกรรม 30.13 บาท /ก.ก. ในเดือนกันยายนนี้ หลังจากราคาแอลพีจีในตลาดโลกปรับตัวสูงขึ้น
นายสุชาลี สุมามาลย์ ผู้อำนวยการสำนักนโยบายปิโตรเลียมและปิโตรเคมี สำนักงานนโยบายและแผนพลังงาน (สนพ) เปิดเผยว่า สนพ จะปรับขึ้นราคาแอลพีจีภาคอุตสาหกรรมในเดือน ก.ย.นี้ จากเดิม 29.56 บาท /ก.ก. เป็น 30.13 บาท /ก.ก. สาเหตุมาจากราคาแอลพีจีในตลาดโลก มีการปรับตัวสูงขึ้น ซึ่งมีผลทำให้แอลพีจีมีต้นทุนเพิ่มขึ้นเป็น 34 บาท/ก.ก.
ทั้งนี้คณะกรรมการนโยบายพลังงานแห่งชาติ (กพช.) มีมติมอบหมายให้ สนพ. สามารถประกาศปรับราคาแอลพีจีได้เป็นประจำทุกเดือนแต่จะต้องไม่เกิน30.13 บาท/ก.ก.ซึ่งเป็นราคาสูงสุดตามแนวทางการลอยตัวแอลพีจี ภาคอุตสาหกรรม ของกระทรวงพลังงาน
อย่างไรก็ตาม ราคาแอลพีจีตลาดโลกมีการปรับขึ้นราคาอย่างต่อเนื่อง หากมีความจำเป็นที่ต้องปรับราคาแอลพีจี สูงกว่า 30.13 บาท/ก.ก. อาจจะต้องมีการประชุมคณะกรรมการบริหารนโยบายพลังงาน (กบง.) เพื่อพิจารณาอีกครั้ง นายสุชาลี กล่าว
Mthai News
ติดต่อทีม ข่าว  MThai News : news@ mthai .com
