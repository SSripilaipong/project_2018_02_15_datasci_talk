(ภาพประกอบจาก travel.upyim.com)
กรมอุทยานฯเตรียมขายตั๋วเข้าชมผ่านร้าน7-11 เพื่อป้องกันการทุจริต
รายงานข่าวแจ้งว่า กรมอุทยานฯ เตรียมเซ็นสัญญาดำเนินการขายตั๋วเข้าอุทยานทั่วประเทศผ่านร้านสะดวกซื้อ 7-11 เพื่อป้องกันการทุจริตค่าตั๋ว โดยคาดว่าจะดำเนินการได้ก่อนปีใหม่ 2556
นายวิทยา หงส์เวียงจันทร์ ผู้อำนวยการสำนักอุทยานแห่งชาติ กรมอุทยานแห่งชาติสัตว์ป่าและพันธุ์พืช กระทรวงทรัพยากรธรรมชาติและสิ่งแวดล้อม เปิดเผยว่า ตอนนี้ทางกรมอุทยานฯ อยู่ในระหว่างการดำเนินการกรมอุทยานฯ ขายตั๋วเข้าอุทยานทั่วประเทศ ทั้ง 148 แห่ง ผ่านร้านสะดวกซื้อ เช่น ร้าน 7-11
ทั้งนี้ก็เพื่อป้องกันการทุจริตค่าตั๋วเข้าอุทยาน โดยเจ้าหน้าที่จะไม่ได้แตะตัวเงินหรือมีส่วนเกี่ยวข้องและวิธีการนี้ราชการจะไม่เสียประโยชน์แต่อย่างใด สำหรับราคาค่าตั๋วนั้นจะคิดค่าบริการเท่ากับการเสียค่าบริการค่าน้ำ ค่าไฟ และคาดว่าจะดำเนินการได้ในช่วงเปิดฤดูกาลท่องเที่ยว ช่วง พ.ย.ที่จะถึงนี้
อย่างไรก็ตามในระยะแรกนักท่องเที่ยวยังคงสามารถซื้อตั๋วหน้าประตูที่ทำการอุทยานทุกแห่งได้อยู่ จนกว่าทางกรมอุทยานฯ จะปรับระบบให้มีการซื้อขายตั๋วผ่านระบบอิเล็กทรอนิกส์ทั้งหมด นายวิทยา กล่าว
Mthai News
ติดต่อทีม ข่าว  MThai News : news@ mthai .com
