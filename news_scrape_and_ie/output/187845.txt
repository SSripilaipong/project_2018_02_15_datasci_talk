
งานเข้า! ทรูอาจถูกสั่งยุติออกอากาศ2ปี กรณีจอดำบอลยูโร
ทรูอาจถูกสั่งยุติออกอากาศเป็นเวลา 2 ปี หากร่างหลักเกณฑ์การให้ไลเซ่นส์กิจการโทรทัศน์มีผลประกาศในราชกิจจานุเบกษาช่วงเดือน ต.ค.
น.ส.สุภิญญา กลางณรงค์ กรรมการกิจการกระจายเสียง กิจการโทรทัศน์ และ กิจการโทรคมนาคมแห่งชาติ หรือ กสทช. และคณะกรรมการกิจการกระจายเสียงและกิจการโทรทัศน์ หรือ กสท. เปิดเผยว่า  บริษัท ทรู วิชั่นส์  อาจถูกสั่งยุติการออกอากาศเป็นเวลา 2 ปี หากร่างที่เกี่ยวกับการอนุญาตประกอบกิจการกระจายเสียงและกิจการโทรทัศน์รวม 4 ฉบับ มีผลประกาศในราชกิจจานุเบกษาช่วงเดือน ต.ค.
สำหรับร่างดังกล่าวจะมีผลต่อผู้ได้รับใบอนุญาตให้บริการหรือไลเซ่นส์ ที่แพ้คดีอาญาในศาลปกครอง ต้องโดนสั่งยุติการออกอากาศเป็นเวลา 2 ปี
ทั้งนี้จึงทำให้ บริษัท ทรู วิชั่นส์ ที่กำลังอยู่ระหว่างการอุทธรณ์ไม่จ่ายค่าปรับ จากที่กสท.มีคำสั่งปรับวันละ2 หมื่นบาท กรณีที่ ทรู ปล่อยให้ผู้ชมไม่สามารถรับชมการถ่ายทอดสดการแข่งขันฟุตบอลยูโรที่ผ่านมา ซึ่งรวมมูลค่า 5 แสนบาท จนทำให้เรื่องนี้ต้องเข้าสู่กระบวนการศาล อาจเข้าข่ายร่างนี้ได้
อย่างไรก็ตามหากศาลตัดสินว่าทรูแพ้คดี  ถึงแม้ทรูจะเข้าข่ายมีสิทธิ์ถูกยุติการแพร่ภาพ แต่ทั้งหมดก็ต้องขึ้นอยู่กับตัวกฎหมายด้วยว่าจะมีผลย้อนหลังหรือไม่อย่างไร น.ส.สุภิญญา กล่าว
สำหรับเงื่อนไขการยุติออกอากาศ ที่มี 4 ฉบับ คือ
หลักเกณฑ์และวิธีการอนุญาตให้บริการโครงข่ายกระจายเสียงหรือโทรทัศน์
หลักเกณฑ์และวิธีการอนุญาตให้บริการสิ่งอำนวยความสะดวก
หลักเกณฑ์และวิธีการอนุญาตให้บริการกระจายเสียงหรือโทรทัศน์
หลักเกณฑ์และวิธีการอนุญาตให้ผลิต นำเข้า จำหน่ายหรือมีไว้เพื่อจำหน่ายหรือรับติดตั้งเครื่องรับเครื่องมือหรือ อุปกรณ์สำหรับใช้รับหรือแปลงสัญญาณในการรับรายการของกิจการกระจายเสียงหรือ กิจการโทรทัศน์แบบบอกรับเป็นสมาชิก
Mthai News
ติดต่อทีม ข่าว  MThai News : news@ mthai .com
