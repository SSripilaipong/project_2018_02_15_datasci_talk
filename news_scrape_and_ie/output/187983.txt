ม็อบมะพร้าว บุกกรุง!  ปิดทำเนียบ ประท้วงจี้รัฐแก้ฯ ราคาตกต่ำ
ผู้สื่อข่าว Mthai News รายงาน จาก บริเวณประตู 5 ทำเนียบรัฐบาล ว่า ชาวเกษตรกรชาวสวนมะพร้าว ใน จ.ประจวบคีรีขันธ์ เดินทางมาชุมนุมเรียกร้องให้รัฐบาลแก้ไขราคามะพร้าว ที่กำลังตกต่ำขั้นรุนแรง
ทั้งนี้ แกนนำเครือข่ายชาวสวนมะพร้าว กล่าวเรียกร้องให้รัฐบาลแก้ไขปัญหาราคามะพร้าวตกต่ำด้วยการรับซื้อมะพร้าวลูกละ 15 บาท และกระเทาะเปลือกชนิดตากแห้งราคากิโลกรัมละ 40 บาท ซึ่งเท่ากับราคาต้นทุนที่แท้จริง ทั้งนี้ ราคามะพร้าวตกต่ำอย่างมากตลอด 4 เดือนที่ผ่านมา โดยที่รัฐบาลไม่เหลียวแล
เนื่องจากโรงงานคั้นน้ำมะพร้าวไม่รับซื้อ โดยอ้างว่ามีสต็อคค้างล่วงหน้า 6 เดือน อีกทั้ง มีการลักลอบนำเข้าจากประเทศอินโดนิเซียในราคาถูกเข้ามาขายทุ่มตลาดภายในแทนที่การรับซื้อผลผลิตจากชาวสวน จึงทำให้ราคามะพร้าวตกต่ำจากเดิมลูกละ 24 บาท เหลือราคาลูกละ 2 บาทเท่านั้น จึงทำให้ต้องกองผลผลิตมะพร้าวจนเต็มสวน
อย่างไรก็ตาม บรรยากาศทั่วไปกลุ่มผู้ชุมนุมยังได้นำมะพร้าว จำนวนหนึ่งมาเทไว้ในช่องคู่ขนาน ท่ามกลางฝนที่ตกลงมาอย่างหนัก บนถนน โดยมีเจ้าหน้าที่ปราบจราจลดูแลความเรียบร้อยอย่างเข้มงวด ก่อนจะมีตัวแทนสำนักนายกรัฐมนตรีออกมารับหนังสือร้องเรียนดังกล่าว
Mthai News
ติดต่อทีม ข่าว  MThai News : news@ mthai .com











