
คณะกรรมการกำกับกิจการพลังงาน เตรียมขึ้นค่าไฟงวดใหม่ ก.ย.-ธ.ค. 55 อีก 10-20 สตางค์ต่อหน่วย จากที่จะขึ้น 50 สตางค์ต่อหน่วย เพื่อลดผลกระทบให้ประชาชน
นายดิเรก ลาวัณย์ศิริ ประธานคณะกรรมการกำกับกิจการพลังงาน (เรกูเลเตอร์) เปิดเผยว่า การพิจารณาค่าไฟฟ้าผันแปรอัตโนมัติ (เอฟที) รอบเดือน ก.ย.-ธ.ค. 55  ทางเรกูเลเตอร์พยายามไม่ให้ค่าเอฟทีขึ้นสูงมากเกินไป เนื่องจากจะช่วยลดผลกระทบประชาชน โดยคาดว่าจะปรับขึ้นเฉลี่ย 10-20 สตางค์ต่อหน่วย จากต้นทุนจริง 50 สตางค์ต่อหน่วย
ทั้งนี้จากค่าเงินบาทที่อ่อนค่าและราคาก๊าซธรรมชาติที่สูงขึ้น รวมถึงยังมีภาระตรึงค่าเอฟทีสะสมจากรอบก่อนที่ให้การไฟฟ้าฝ่ายผลิตแห่งประเทศไทย (กฟผ.)ช่วยรับภาระไปก่อนถึง 1.4 หมื่นล้านบาท ดังนั้นถ้าจะไม่ให้ขึ้นค่าเอฟทีเลยคงเป็นเรื่องยาก
อย่างไรก็ตาม จะมีการประชุมเพื่อพิจารณาต้นทุนรายละเอียดถึงภาระที่ กฟผ.จะแบกรับได้ รวมถึงปัจจัยอื่นๆ ที่จะนำมาลดภาระได้บ้าง ก่อนที่จะสรุปตัวเลขเพื่อให้เรกูเลเตอร์ชุดใหญ่เห็นชอบประกาศอย่างเป็นทางการต่อไป
Mthai News
ติดต่อทีม ข่าว  MThai News : news@ mthai .com
