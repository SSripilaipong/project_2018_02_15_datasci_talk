
กสทช. เร่งหาแนวทางคุ้มครองผู้บริโภคเลือกซื้อ กล่องรับสัญญาณ หวังเกิดประโยชน์กับผู้บริโภคมากที่สุด
นางสาวสุภิญญา กลางณรงค์ กรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ หรือ กสทช. ด้านสิทธิเสรีภาพและคุ้มครองผู้บริโภค ได้กล่าวตอนหนึ่งในงานสัมมนาสาธารณะ NBTC Public Forum ครั้งที่ ๗ ในหัวข้อ “กล่องรับสัญญาณโทรทัศน์กับผู้บริโภคสื่อในยุคดิจิตอล” ระบุว่า
เนื่องจากในปัจจุบันคงต้องยอมรับว่าคนส่วนมากรับชมทีวีผ่านเคเบิลทีวี หรือติดจานดาวเทียมมากว่ารับจากเสาอากาศ หนวดกุ้ง ก้างปลา ด้วยเหตุผลเพราะว่าราคาถูกกว่า มีโปรโมชั่นโดนใจ หรือมีช่องรายการที่หลากหลายทั้งจากในประเทศและต่างประเทศ
แต่ในขณะเดียวกันผู้บริโภคก็ยังประสบปัญหาจากการเลือกซื้อกล่องรับสัญญาณโทรทัศน์ เช่น ตัวอย่างกรณี “จอดำ” ไม่สามารถรับชมการถ่ายทอดสดกีฬาได้ จึงทำให้หลายคนเริ่มคิดว่าทีวีที่เราดูผ่านกล่องรับสัญญาณทีวี (Set top box) ที่เห็นอยู่น่าจะมีหลักประกันอย่างไรให้มั่นใจได้ว่า ช่องทีวี ช่องรายการที่เราเคยดูอยู่เป็นประจำจะยังมีให้ดูอยู่ตลอดไป
หรือว่าเราจะต้องมีกล่องรับทีวีกี่กล่องที่จะเพียงพอต่อความต้องการเลือกรับชมรายการของเรา เพราะปัจจุบัน มีกล่องมากมายหลายเจ้าให้เลือกและโปรโมชั่นก็ต่างกัน ดังนั้น ในยุคดิจิตอลที่กำลังจะมา ประเด็นดังกล่าวเป็นเรื่องสำคัญที่ผู้บริโภคอย่างเราต้องรู้เข้าใจ และร่วมกันกำหนดทิศทางการเลือกรับชมอย่างเหมาะสมและรู้เท่าทัน
ซึ่งงานในวันนี้จะเป็นจุดเริ่มต้นที่ทุกภาคส่วนที่เกี่ยวข้อง ไม่ว่าจะเป็นผู้บริโภคเอง หรือผู้ประกอบกิจการ ทั้งที่จำหน่ายกล่อง ช่องรายการ เคเบิลทีวี และโทรทัศน์ดาวเทียมจะร่วมกันดำเนินการอย่างจริงจังเพื่อประโยชน์ของผู้บริโภคเป็นสำคัญ
ข้อมูลจาก Thanonline
Mthai News
ติดต่อทีม ข่าว  MThai News : news@ mthai .com
