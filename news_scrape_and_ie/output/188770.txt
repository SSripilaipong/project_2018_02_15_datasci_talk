
นางสาวกอบสุข เอี่ยมสุรีย์ นายกสมาคมผู้ส่งออกข้าวไทย เปิดเผยถึงสถานการณ์ส่งออกข้าวไทยในช่วง 8 เดือน (ม.ค.-21 ส.ค. 55) ว่า
ไทยสามารถส่งออกได้ 4.36 ล้านตัน  อยู่ในอันดับที่สามรองจากเวียดนามและอินเดีย  เมื่อเทียบกับเวียดนามที่ส่งออกระยะเวลาเดียวกันถึง 4.63 ล้านตัน มากเป็นอันดับหนึ่ง ส่วนอินเดียอันดับสองส่งออกได้ 4.57 ล้านตัน  จากตัวเลขดังกล่าว ทำให้คาดว่าการส่งข้าวไทยทั้งปีไม่น่าจะเป็นไปตามเป้าหมายที่กระทรวงพาณิชย์ประเมินว่าไทยจะส่งออกได้ 8.5-9 ล้านตัน โดยเอกชนยังคงประเมินว่าจะส่งออกทั้งปีได้ 6.5-7 ล้านตันเท่านั้น
ทั้งนี้ เป็นผลมาจากการค้าข้าวในตลาดโลกไม่กระเตื้องมากนัก เพราะสต๊อกข้าวทั่วโลกยังมีจำนวนมาก โดยเฉพาะอินเดีย แม้จะประสบภัยธรรมชาติ แต่ยังสามารถส่งออกข้าวไปตลาดต่างประเทศได้อยู่ ประกอบกับช่วงที่ผ่านมาหลายประเทศมีการนำเข้าเพิ่มขึ้นเพื่อสต๊อกไว้จำนวนมาก ทำให้คำสั่งซื้อครึ่งปีหลังจึงไม่ค่อยมีมากนัก รวมทั้งการส่งออกข้าวของไทยแบบรัฐต่อรัฐ (จีทูจี) ที่กระทรวงพาณิชย์ตั้งเป้าไว้จะส่งออกได้มากถึง 3-5 ล้านตัน ก็ยังไม่เห็นผลชัดเจนว่าจะส่งมอบออกไปเมื่อไร
ขอบคุณข้อมูลจาก ฐานเศรษฐกิจ
Mthai News
ติดต่อทีม ข่าว  MThai News : news@ mthai .com
