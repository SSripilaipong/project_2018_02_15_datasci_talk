(ภาพประกอบไม่เกี่ยวข้องกับข่าว)
เตรียมของบรัฐ 1,200 ล้านบาท แก้ปัญหากว้านซื้อที่ดิน 3 จว.ใต้
กอ.รมน.ทำเรื่องเสนอรัฐบาลของบประมาณรับซื้อและจำนำที่ดิน จำนวน 1,200 ล้านบาท เพื่อแก้ปัญหาการกว้านซื้อในพื้นที่ 3 จังหวัดชายแดนใตh
พล.อ.ประยุทธ์ จันทร์โอชา เปิดเผยว่า ตอนนี้กองทัพมีความเป็นห่วงเรื่องการกว้านซื้อที่ดินของชาวบ้านในพื้นที่ 3 จังหวัดชายแดนภาคใต้อย่างมาก จึงมอบหมายให้กองอำนวยการรักษาความมั่นคงภายในราชอาณาจักร (กอ.รมน.) ทำเรื่องของบ 1,200 ล้านบาท ตามแผนรับซื้อและจำนำที่ดิน เพื่อเสนอรัฐบาล  แต่เรื่องนี้อยู่ระหว่างการพิจารณาของรัฐบาล
ทั้งนี้ด้านนายกรัฐมนตรีก็ได้สั่งการหน่วยงานที่เกี่ยวข้องจัดทำแผนงานโครงการงบประมาณในการรับซื้อจำนำและจำนองที่ดิน โดยจะดำเนินการในลักษณะที่ไม่ได้ขายขาดและมีดอกเบี้ยต่ำ และเมื่อเหตุการณ์ในพื้นที่ 3 จังหวัดชายแดนภาคใต้สงบ ก็สามารถมาไถ่ถอนกลับคืนได้ นอกจากนี้ยังพบว่าสถิติการย้ายเข้าออกของชาวไทยพุทธในพื้นที่ 3 จังหวัดชายแดนภาคใต้ ถือว่าย้ายเข้ามากกว่าย้ายออก พล.อ.ประยุทธ์ กล่าว
ด้าน พ.อ.ปราโมทย์ พรหมอินทร์ รองโฆษกกองอำนวยการรักษาความมั่นคงภายใน ภาค 4 ส่วนหน้า (กอ.รมน.ภาค 4 ส่วนหน้า) กล่าวว่า ตอนนี้ศูนย์ประสานงานอันเนื่องมาจากโครงการพระราชดำริ ได้รับแจ้งมีกลุ่มคนจำนวนหนึ่งออกมากว้านซื้อที่ดินในพื้นที่เหมือนกัน แต่ก็ได้จัดชุดหน่วยเฉพาะกิจลงพื้นที่ไปสำรวจ  พบว่ามีการกว้านซื้อจริงแต่จำนวนยังไม่มาก ประมาณ 100-200 ไร่ ซึ่งตอนนี้ได้ตั้งคณะทำงาน เพื่อติดตามดูแลเรื่องนี้อย่างใกล้ชิด
Mthai News
เกาะติดทุกข่าวเด่น ประเด็นร้อน ในรอบวันกับ Mthainews บน facebook คลิ๊กเลย
ติดต่อทีม ข่าว  MThai News : news@ mthai .com
