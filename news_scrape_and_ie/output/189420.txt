กรณ์ โพสเฟซบุ๊ก จี้ รมต.คลัง ตอบคำถาม 12 ข้อ
รายงานข่าวแจ้งว่า นายกรณ์ จาติกวนิช รองหัวหน้าพรรคประชาธิปัตย์ ได้โพสต์ข้อความผ่านเฟซบุ๊คส่วนตัว Korn Chatikavanij โดยมีเนื้อหาว่า
“ผลงานกระทรวงการคลัง”
ผมได้ข่าวว่าวันนี้ (จันทร์)กระทรวงคลังจะแถลงผลงาน ก็พอนึกออกครับว่าท่านรัฐมนตรีจะแถลงอะไรบ้าง แต่ยังไงๆ กรุณาตอบเรื่องเหล่านี้ด้วยครับ 
1. ท่านลด”ภาษีนิติบุคคล”แล้วประชาชนได้อะไรบ้างครับ บริษัทที่ได้ประโยชน์เขาได้เปลี่ยนพฤติกรรมอย่างไรตามเป้าหมายของท่าน 
2. รายได้ภาษีที่สรรพากรยืนยันว่าต่ำกว่าเป้าแน่นอน ท่านจะแก้ปัญหาอย่างไร 
3. ท่านจะตั้งงบคืนเงินจำนำข้าวให้ธกส.เมื่อไรครับ 
4. หนี้สาธารณะที่เพิ่มขึ้นมาเป็น 43% จะเพิ่มไปถึงเท่าไรครับในปีนี้ 
5. “ประกันภัยพืชผล” ท่านได้เอาจริงแค่ไหน มีชาวนาเข้าร่วมโครงการกี่คน 
6. “กองทุนการออมแห่งชาติ” เลยเวลาที่กำหนดไว้ตามกฎหมายเกือบครึ่งปีแล้ว เมื่อไรจะให้สิทธิประชาชน้สียทีครับ 
7. “รถคันแรก” ท่านมั่นใจแค่ไหนว่าทุกคนที่ใช้สิทธินั้นเป็นการซื้อรถคันแรกจริง และมีมาตรการป้องกันอย่างไร 
8. “ภาษีที่ดิน” จะทำเมื่อไรครับ ที่ยังไม่ทำกลัวอะไร 
9. ท่านปลดผู้จัดการใหญ่การบินไทยไปตั้งนานแล้ว ทั้งๆที่คณะกรรมการได้ประเมินเขาไว้ในเกณฑ์ดี ท่านปล่อยให้หนึ่งในบริษัทชั้นนำของประเทศขาดผู้บริหารสูงสุดโดยไม่จำเป็น เพื่ออะไร 
10. ท่านจะช่วยแก้ปัญหาหนี้นอกระบบเมื่อไร อย่างได 
11. ท่านจะช่วยลดภาระหนี้บัตรเครดิตให้ประชาชนอย่างไร 
12. ท่านจะอธิบายอย่างไรว่าพรก.กู้เงิน350,000ล้านที่ท่านบอกว่าจำเป็นเร่งด่วนและพร้อมเบิกจ่ายนั้น ปัจจุบันใช้ไปเพียง 900ล้าน และท่านจะทำอย่างไรเมื่อหมดกำหนดเงินกู้กลางปีหน้าแล้ว
อีกทั้ง นายกรณ์ ยังทิ้งท้ายข้อความว่า  อ้อ…ผมมั่นใจว่าท่านจะต้องอ้างว่าการโอนภาระดอกเบี้ยกองทุนฟื้นฟูออกไปจากคลัง เป็นหนึ่งในผลงานสำคัญ แต่เมื่อในโลกไม่มีของฟรี และท่านเอาเงินจากสถาบันคุ้มครองเงินฝากมาใช้ดอกเบี้ยแทน ท่านช่วยชี้แจงด้วยว่าท่านจะคุ้มครองเงินฝากประชาชนอย่างไร ต้องกลับมาใช้เงินภาษีเหมือนเดิมหรือไม่
Mthai News
