(ขอบคุณภาพประกอบจาก logisticstime.net)
คนไทยเที่ยวนอก ยอดรูดบัตรต่างแดนพุ่ง 24%
รายงานข่าวแจ้งว่า ธนาคารแห่งประเทศไทยได้ เปิดเผยตัวเลขการให้บริการบัตรเครดิต สิ้นเดือน ก.ค.ที่ผ่านมา พบว่า ขณะนี้มียอดบัตรเครดิตที่ให้บริการทั้งสิ้น 16.07 ล้านบัตร ซึ่งเพิ่มขึ้นในระยะเดียวกันกับปีที่แล้ว 1.35 บัตร หรือ 9% ในขณะที่สินเชื่อบัตรเครดิตของธนาคารพาณิชย์และบริษัทที่ให้บริการสินเชื่อที่ไม่ใช่สถาบันการเงิน (นอนแบงก์) อยู่ที่ 222,179.46 ล้านบาท ซึ่งเพิ่มขึ้นจากระยะเดียวกันเมื่อปีที่แล้ว 19,941 ล้านบาท หรือ 10%
ทั้งนี้ เมื่อพิจารณาปริมาณการใช้จ่ายของผู้ถือบัตรเครดิต สิ้นเดือน ก.ค. โดยเทียบกับ ก.ค. ปีก่อน พบว่า มีการใช้จ่ายผ่านบัตรเครดิตทั้งสิ้น 107,687.35 ล้านบาท เพิ่มขึ้นจากเดือน ก.ค.ปีก่อน ทั้งสิ้น 11,357 ล้านบาท หรือ 12% โดยการใช้จ่ายส่วนใหญ่มาจากในประเทศ เช่น การซื้อสินค้า อุปกรณ์ซ่อมแซมตกต่างบ้านเครื่องใช้ไฟฟ้าและและบริการต่างๆ โดยยอดในเดือน ก.ค. อยู่ที่ 88,261.97 ล้านบาท เพิ่มขึ้น 19% จากระยะเดียวกันเมื่อปีก่อน
สำหรับการใช้จ่ายผ่านบัตรเครดิตในต่างประเทศเดือนก.ค.ปีนี้ มีทั้งสิ้น 6,160.55 ล้านบาท ซึ่งเพิ่มขึ้นมา 1,211 ล้านบาท หรือ 24% จากระยะเดียวกันเมื่อปีที่แล้ว  ขณะที่ยอดกดเงินสดล่วงหน้าจากบัตรเครดิตกลับลดลง โดยในเดือน ก.ค.ที่ผ่านมา มียอดกดทั้งสิ้น 13,264.83 ล้านบาท ลดลงจากระยะเดียวกันของปีก่อน 3,942 ล้านบาท หรือ 23%
ส่วนการขอสินเชื่อบุคคลสิ้นเดือน ก.ค.ที่ผ่านมา ส่วนใหญ่เป็นการให้สินเชื่อกับผู้มีรายได้น้อย ซึ่งก็มียอดการขอสินเชื่อเพิ่มขึ้นเหมือนกันเมื่อเทียบกับช่วงเดือน ก.ค.เมื่อปีที่แล้ว ในขณะที่ยอดสินเชื่อบุคคลที่ธุรกิจที่ให้บริการสินเชื่อบุคคลปล่อยให้กับประชาชนก็มียอดเพิ่มขึ้นเช่นกัน
Mthai News
