ทอท.ยันปีนี้น้ำไม่ท่วมสนามบินดอนเมือง
ทอท.ยันสนามบินดอนเมืองปีนี้น้ำไม่ท่วม หลังมีมาตรการและระบบป้องกันน้ำท่วมสนามบินพร้อม
ว่าที่เรืออากาศโท อนิรุทธิ์ ถนอมกุลบุตร กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) หรือ ทอท.เปิดเผยว่า ตอนนี้ ทอท.เตรียมความพร้อมรับมือน้ำท่วมท่าอากาศยานดอนเมือง โดยมีมาตรการระบบป้องกัน คือ การสร้างรั้วคอนกรีตเสริมเหล็กสูง 3.85 เมตร ซึ่งจะเสร็จในสิ้นเดือนกันยายนนี้ อีกทั้งยังมีการปรับปรุงสถานีและเครื่องสูบน้ำ ให้สามารถระบายน้ำได้ 1 ล้านลูกบาศก์เมตรต่อวัน ส่วนด้านเหนือสนามบินก็มีคลองรองรับปริมาณน้ำได้ 1 ล้านลูกบาศก์เมตรต่อวัน จึงมั่นใจว่าระบบป้องกันน้ำท่วมในสนามบินดอนเมืองมีความพร้อมแล้ว
ทั้งนี้ ยังขอความร่วมมือไปยัง การรถไฟแห่งประเทศไทย (ร.ฟ.ท.) กรมทางหลวง (ทล.) กรุงเทพมหานคร (กทม.) และกรมชลประทาน เพื่อวางแผนการบริหารจัดการน้ำและป้องกันน้ำท่วมแบบบูรณาการร่วมกัน เนื่องจากอาจจะมีปัญหาและอุปสรรคเรื่องการระบายน้ำเพื่อไม่ให้กระทบต่อชุมชนรอบสนามบิน ซึ่งปัญหาดังกล่าวจำเป็นต้องดำเนินการร่วมกันอย่างเป็นระบบ ว่าที่เรืออากาศโท อนิรุทธิ์ กล่าว
เกาะติดข่าว น้ำท่วม 2555 คลิ๊ก!!
Mthai News
