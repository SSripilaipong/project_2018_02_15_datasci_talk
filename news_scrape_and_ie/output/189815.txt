

ม็อบเกษตรฯ พรึบทำเนียบ จี้ ยิ่งลักษณ์ ดูโกงเงินกองทุนฟื้นฟูเกษตรกร
ผู้สื่อข่าว Mthai News รายงาน จากบริเวณประตู 5 ทำเนียบรัฐบาลว่า กลุ่มผู้ชุมนุมเกษตรกรกองทุนฟื้นฟูและพัฒนาเกษตรกรจำนวนมาก พร้อมรถขยายเสียงกล่าวปราศรัยชุมนุมเรียกร้องให้ น.ส.ยิ่งลักษณ์ ชินวัตร นายกรัฐมนตรี ในฐานะประธานคณะกรรมการกองทุนฟื้นฟูและพัฒนาเกษตรกร ตั้งคณะกรรมการตรวจสอบ และพักงาน นายสมยศ ภิราญคำ รักษาการเลขาธิการคณะกรรมการกองทุนฟื้นฟู เนื่องจากได้รับเรื่องร้องเรียนจำนวนมากเกี่ยวกับการทุจริตงบประมาณเงินกองทุนฟื้นฟูและพัฒนาเกษตรกร ระหว่างที่กองทุนยังขาดคณะกรรมการในการกำกับดูแล
ทั้งนี้ ขอเรียกร้องของผู้ชุมนุมได้แก่
1.ขอให้นายกรัฐมนตรีได้สั่งการแต่งตั้งคณะกรรมการสอบสวนความผิด ตามความเห็นของหน่วยงานรัฐและตามมติของคณะอนุกรรมการ โดยคณะกรรมการตรวจสอบต้องมาจากบุคคลภายนอกที่เป็นผู้แทนจากหน่วยงานของรัฐที่เกี่ยวข้องและเป็นที่ยอมรับ
2.ในระหว่างตรวจสอบทุกขั้นตอน ขอให้มีคำสั่งพักงาน นายสมยศ เนื่องจากข้อกล่าวหาเกี่ยวเนื่องกับงบประมาณแผ่นดิน
อย่างไรก็ตาม แกนนำผู้ชุมนุมกล่าวว่า เมื่อวานที่ผ่านมาตนได้ยื่นหนังสือถึงนายกรัฐมนตรี ผ่านนายชุมพล ศิลปะอาชา รองนายก ฯ และรมว.ท่องเที่ยวและกีฬา รวมถึงนายกิตติรัตน์ ณ ระนอง รองนายกฯ และรมว.การคลัง เพื่อให้ตั้งคณะกรรมการตรวจสอบการทำหน้าที่ของ นายสมยศ
เนื่องจากในขณะนี้ นายสมยศ มีคดีที่อยู่ระหว่างการตรวจสอบของสำนักงานการตรวจเงินแผ่นดิน หรือ สตง. และ สำนักงานคณะกรรมการป้องกันและปราบปรามการทุจริตแห่งชาติ หรือ ป.ป.ช. เกี่ยวกับการทุจริตการย้ายสำนักงานของกองทุนฟื้นฟูฯ จากย่าน อตก. ไปยังบริเวณวัดเสมียนนารีซึ่งมีเงินสูงกว่า 100 ล้านบาท และผลการตรวจสอบยังไม่ออกมา พวกตนในฐานะคณะกรรมการจากทั่วประเทศ 20 คน จึงรู้สึกไม่สบายใจที่จะร่วมงานกับนายสมยศ ดังนั้นจึงมารวมตัวกันเพื่อติดตามความคืบหน้าในหนังสือที่ได้ยื่นให้นายกรัฐมนตรีไปแล้ว
Mthai News









