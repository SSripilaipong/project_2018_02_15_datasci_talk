(ขอบคุณภาพจาก เฟซบุ๊ก SKY-Report-CH3)
ททท.ติดตามน้ำท่วม เพื่อประเมินผลกระทบการท่องเที่ยว
รายงานข่าวแจ้งว่า นายสุรพล เศวตเศรนี ผู้ว่าการการท่องเที่ยวแห่งประเทศไทย (ททท.) เปิดเผยว่า  ขณะนี้ ททท. ได้สั่งการผู้อำนวยการสำนักงานททท.ในประเทศทั้ง 35 สำนักงาน ติดตามสถานการณ์น้ำท่วมอย่างใกล้ชิด โดยเฉพาะ จ.สุโขทัย และ จ.ลำปาง เพื่อประเมินเหตุการณ์ผลกระทบที่จะเกิดขึ้นต่ออุตสาหกรรมการท่องเที่ยว
ทั้งนี้คาดว่าสถานการณ์น้ำท่วมใน จ.สุโขทัย จะไม่ส่งผลกระทบต่อยอดการเดินทางมาท่องเที่ยว เนื่องจากช่วงนี้เป็นช่วงโลว์ซีซั่นของต่างประเทศ
ขณะที่ช่วงประเมินสถานการณ์ที่เกิดขึ้น คาดว่าสถานการณ์น้ำท่วมในปีนี้ไม่น่าจะรุนแรงเท่ากับปีที่ผ่านมา เนื่องจากในปีนี้ทุกภาคส่วนได้เตรียมความพร้อมรับมือน้ำท่วมเป็นอย่างดี ส่วนแผนกลยุทธ์การรับมือของ ททท.นั้นได้เตรียมแผนบริหารความเสี่ยง โดยจัดทำแผนการจำลองเหตุการณ์ ผลกระทบที่จะเกิดขึ้น ไว้ 3 ระยะ ได้แก่ ระยะก่อนเกิดเหตุการณ์ ระยะระหว่างเกิดเหตุการณ์ และหลังการเกิดเหตุการณ์  ไว้รองรับแล้ว
อย่างไรก็ตาม สำหรับเหตุการณ์น้ำท่วมดังกล่าว ตอนนี้อยู่ในขั้นตอนการติดตามรวบรวมประเมินผล ซึ่งถ้าหากเหตุการณ์มีความน่าวิตกกังวล ทาง ททท.ก็จะชี้แจงนักท่องเที่ยวต่างชาติให้ทราบผ่านช่องสื่อออนไลน์ เพื่อสร้างความเข้าใจที่ดีให้กับนักท่องเที่ยวต่อไป นายสุรพลกล่าว
Mthai News
เกาะติดข่าว น้ำท่วม 2555 คลิ๊ก!!
