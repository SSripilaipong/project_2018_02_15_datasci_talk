(ขอบคุณภาพประกอบจากทวิตเตอร์ @Netruthai )
ผู้บริโภค บุกแคลิฟอร์เนียว้าว เรียกร้องค่าเสียหายกว่า 21 ล้านบาท
รายงานข่าวแจ้งว่า บริเวณ ตึก สีลมคอมเพล็กซ์ ลูกค้าแคลิฟอร์เนียว้าวกว่าร้อยคน พร้อมเจ้าหน้าที่มูลนิธิเพื่อผู้บริโภค บุกยื่นข้อเรียกร้องขอให้แคลิฟอร์เนียว้าว รับผิดชอบต่อผู้บริโภคที่ไม่สามารถใช้บริการได้
โดยสมาชิกแคลิฟอร์เนียว้าว ได้ยื่นข้อเสนอกับทางบริษัทแคลิฟอร์เนียว้าว เพื่อขอให้บริษัทฯ แจ้งกับธนาคารหรือผู้ให้บริการบัตรเครดิตทั้งหมดให้ยุติการเรียกเก็บเงินค่า บริการผ่านบัตรเครดิตทั้งหมด ส่วนสมาชิกที่จะยกเลิกสัญญา ขอให้ทางบริษัทคืนเงินที่ชำระไปแล้วทั้งหมด พร้อมดอกเบี้ยตามกฎหมายกำหนด ซึ่งหากทางบริษัทไม่รับผิดชอบ ก็จะยื่นฟ้องเพื่อดำเนินคดีทั้งทางแพ่งและทางอาญาต่อไป
ด้าน นางสาวสวนีย์ ฉ่ำเฉลียว เจ้าหน้าที่รับเรื่องร้องเรียน มูลนิธิเพื่อผู้บริโภค เปิดเผยว่า กรณีดังกล่าวมีผู้มาร้องเรียนแล้ว 506 คน ซึ่งในจำนวนนี้มี 300 คน แจ้งยอดค่าเสียหายรวมทั้งหมด 21,622,776.77 บาท ส่วนปัญหาที่พบ คือ บริษัทปิดและไม่แจ้งล่วงหน้า ลูกค้าต้องไปใช้บริการสาขาที่ไกลบ้าน หรือบางสาขาปิดบริการแต่ทรัพย์สินส่วนตัวของลูกค้ายังอยู่ในล๊อกเกอร์  รวมถึงลูกค้าที่ใช้บัตรเครดิตในการชำระ ยังคงไม่สามารถยกเลิกได้ ทำให้ถูกหักเงินโดยที่ไม่ได้ใช้บริการ
อย่างไรก็ตาม นางสาวสวนีย์ กล่าวเพิ่มเติมว่า ในวันที่ 23 ก.ย. 2555 นี้ จะมีการจัดเวทีประชุมหน่วยงานที่เกี่ยวข้องเพื่อหารือเกี่ยวกับกรณีดังกล่าวรวมถึงจะมีการหารือกับธนาคารแห่งประเทศไทย โดยขอให้แจ้งธนาคารต่างๆ ให้ระงับการเก็บค่าฟิตเนส 
 Mthai News
