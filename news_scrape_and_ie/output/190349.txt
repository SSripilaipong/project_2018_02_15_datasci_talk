กสทช.ออกร่างถ่ายทอด6กีฬาห้ามจอดำ
รายงานข่าวแจ้งว่า บอร์ด กสทช. เห็นชอบร่างประกาศ 6 รายการกีฬาห้ามจอดำ เตรียมจะนำออกรับฟังความเห็นสาธารณะ ก่อนประกาศในราชกิจจานุเบกษา
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และ กิจการโทรคมนาคมแห่งชาติ หรือ กสทช. เปิดเผยว่า เมื่อวันที่  12 ก.ย. ที่ผ่านมา ในที่ประชุม บอร์ด กสทช. เห็นชอบร่างประกาศ เรื่อง หลักเกณฑ์ รายการโทรทัศน์สำคัญที่ให้เผยแพร่ได้เฉพาะในบริการโทรทัศน์ที่เป็นการทั่วไป โดยได้กำหนดรายการโทรทัศน์ 6 ประเภทที่ห้ามจอดำ ดังนี้
การแข่งขันกีฬาระหว่างประเทศในกลุ่มเอเชียตะวันออกเฉียงใต้หรือซีเกมส์ 
การแข่งขันกีฬาสำหรับนักกีฬาคนพิการอาเซียน พาราเกมส์ 
การแข่งขันกีฬาระหว่างประเทศในทวีปเอเชียหรือเอเชียนเกมส์ 
การแข่งขันกีฬาสำหรับนักกีฬาคนพิการเอเชียน พาราเกมส์ 
การแข่งขันกีฬาโอลิมปิก การแข่งขันกีฬาสำหรับคนพิการหลายประเภทจากทั่วโลกหรือพาราลิมปิก 
การแข่งขันฟุตบอลโลกรอบสุดท้าย หรือ ฟีฟ่า เวิลด์ คัพ ไฟนอล
อย่างไรก็ตาม ทาง กสท. จะนำร่างประกาศฉบับนี้ออกรับฟังความเห็นสาธารณะหรือประชาพิจารณ์ ก่อนประกาศในราชกิจจานุเบกษาต่อไป นายฐากร กล่าว
Mthai News
