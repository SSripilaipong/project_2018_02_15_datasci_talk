(ตัวอย่างป้ายทะเบียนแบบใหม่)
นายอัษไธค์ รัตนดิลก ณ ภูเก็ต รองอธิบดีฝ่ายปฏิบัติการ กรมการขนส่งทางบก กล่าวว่า คาดว่าแบบเลขทะเบียนรถยนต์ที่ใช้อยู่ในปัจจุบันจะหมดลงในเดือนพฤศจิกายนนี้ ทาง ขบ.ได้เตรียมพร้อมการใช้ทะเบียนรูปแบบใหม่ที่มีตัวเลข 1 หลัก นำตัวอักษร 2 ตัว ตามด้วยตัวเลขไม่เกิน 4 ตัว และชื่อจังหวัดไว้แล้ว
ทั้งนี้ ขนส่งทางบก(ขบ.) จะเริ่มจดทะเบียนจากหมวด 1กก มีหมวดเลขทะเบียนทั้งสิ้น 5,634 หมวด จะสามารถใช้จดทะเบียนรถใหม่ได้อีกนานถึง 157 ปี คิดเป็นจำนวนรถทั้งสิ้น 56,334,366 คัน
สำหรับทะเบียนรถที่ใช้ปัจจุบัน ถึงหมวด ฆร แล้ว และยังเหลืออีก 20 หมวด แต่ละหมวดจะจดทะเบียนรถได้10,000 คัน ในขณะที่โครงการคืนภาษีรถยนต์คันแรกของรัฐบาล ทำให้ขณะนี้มีรถใหม่เข้าจดทะเบียนจำนวนมากเฉลี่ยเดือนละ 50,000 คัน จากเดิมที่มีรถใหม่จดทะเบียนเฉลี่ยเดือนละ 20,000 คัน ส่งผลให้มีการใช้เลขทะเบียนรถยนต์เพิ่มขึ้นเดือนละ 5 หมวดอักษร จากเดิมเดือนละ 2 หมวดอักษร ทำให้คาดการณ์ว่าแบบเลขทะเบียนรถยนต์แบบปัจจุบันที่ใกล้จะหมดแล้วจะหมดเร็วขึ้น
Mthai News
