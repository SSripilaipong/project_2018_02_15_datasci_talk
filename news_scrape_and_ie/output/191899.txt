
กสทช.ยืนยันเริ่มเปิด  ประมูลคลื่น 3 g  ในวันที่ 16 ตุลาคมนี้ มั่นใจช่วยเพิ่มคุณภาพการให้บริการโทรคมนาคมให้มีความรวดเร็วมากยิ่งขึ้น
สำนักข่าวแห่งชาติ กรมประชาสัมพันธ์  รายงานข่าว ดร.สุทธิพล ทวีชัยการ กรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช.ด้านกฎหมาย กล่าวถึงการผลักดันประเทศไทยเข้าสู่ยุค 3 จี ว่า
ขณะนี้การประมูลคลื่น 3 จี มีความคืบหน้าไปมาก โดยก่อนหน้านี้ กสทช.ได้ออกประกาศเรื่องของหลักเกณฑ์การประมูลคลื่น 3 จี หรือคลื่นความถี่ย่าน 2.1 กิ๊กกะเฮิร์ซ ตั้งแต่ปลายเดือนสิงหาคม 2555 ซึ่งมีผู้ที่สนใจเข้ามารับเอกสารคำขอทั้งสิ้น 15 ราย โดยจะต้องยื่นเอกสารคำขอในวันที่ 28 กันยายนนี้
โดย กสทช.จะตรวจสอบแบบคำขอตั้งแต่วันที่ 28-30 กันยายน และจะพิจารณาแบบคำขอระหว่างวันที่ 1-8 ตุลาคม จากนั้น กสทช.จะประกาศผู้ที่ผ่านการพิจารณาคุณสมบัติเพื่อมีสิทธิเข้าประมูลในวันที่ 9 ตุลาคม โดยจะเริ่มเปิดประมูลในวันที่ 16 ตุลาคม แต่หากไม่แล้วเสร็จอาจต้องดำเนินการไปจนถึงวันที่ 18 ตุลาคม ซึ่งจะประกาศผลการประมูลภายในวันที่ 19 ตุลาคม 2555
ส่วนผลจากการประมูลคลื่น 3 จี จะทำให้รัฐบาลมีรายได้เข้าคลังประมาณ 3-4 หมื่นล้านบาท โดยที่สำคัญจะช่วยเพิ่มคุณภาพของการให้บริการโทรคมนาคม และเพิ่มศักยภาพในการเข้าถึงข้อมูลที่รวดเร็วให้กับประชาชน นอกจากนี้ยังช่วยขยายอัตราการจ้างงาน เนื่องจากจะลงทุนโครงข่ายการให้บริการ และประกอบกิจการที่เกี่ยวข้องเพิ่มสูงขึ้น ซึ่งจะทำให้ประเทศไทยมีศักยภาพในการแข่งขันกับประเทศเพื่อนบ้านได้อย่างเต็มรูปแบบ
Mthai News

ถ่ายทอดสด ประมูล 3g 
ผู้ประกอบการจาก 3 ค่ายยักษ์ใหญ่ ที่จะเข้าร่วมการประมูลได้เดินทางมาครบแล้ว ส่วนในเวลา 09.00 น. จะมีการจับสลาก และจะมีการเริ่มเคาะราคาประมูลในเวลา 10.00 น….



