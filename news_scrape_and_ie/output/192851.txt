
นายสมชัย สัจจพงษ์ ผู้อำนวยการสำนักงานเศรษฐกิจการคลัง (สศค.) ในฐานะโฆษกกระทรวงการคลัง เปิดเผยถึงฐานะการคลังของรัฐบาลในช่วง 11 เดือนแรกของปีงบประมาณ 2555 ว่า รัฐบาลมีรายได้นำส่งคลังทั้งสิ้น 1,725,342 ล้านบาท สูงกว่าช่วงเดียวกันปีที่แล้ว 108,944 ล้านบาท
ส่วนการเบิกจ่ายเงินงบประมาณมีจำนวนทั้งสิ้น 2,067,980 ล้านบาท สูงกว่าช่วงเดียวกันปีที่แล้ว 83,496 ล้านบาท หรือร้อยละ 4.2 ทำให้รัฐบาลขาดดุลเงินงบประมาณ 342,638 ล้านบาท เมื่อรวมกับการขาดดุล เงินนอกงบประมาณ 27,295 ล้านบาท ส่งผลให้รัฐบาลขาดดุลเงินสดรวม 369,933 ล้านบาท และรัฐบาลได้กู้เงินเพื่อชดเชยการขาดดุล 312,508 ล้านบาท ทำให้ดุลเงินสดหลังกู้ขาดดุลทั้งสิ้น 57,425 ล้านบาท ส่งผลให้เงินคงคลัง ณ สิ้นเดือนสิงหาคม 2555 มีจำนวน 463,865 ล้านบาท
นายสมชัย กล่าวว่า ฐานะการคลังของรัฐบาลในปัจจุบันถือว่าอยู่ในระดับที่มั่นคงมาก เห็นได้จากจำนวนเงินคงคลังที่มีอยู่มากกว่า 400,000 ล้านบาท และปีงบประมาณ 2555 กระทรวงการคลังคาดว่าผลการจัดเก็บรายได้รัฐบาลจะใกล้เคียงกับเป้าหมายที่ตั้งไว้ ซึ่งจะส่งผลให้เงินคงคลังจะอยู่ในระดับกว่า 500,000 ล้านบาท เพียงพอต่อการรับมือกับความผันผวนทางเศรษฐกิจที่อาจเกิดขึ้นในอนาคต.
ขอบคุณข่าวจาก  สำนักข่าวไทย
Mthai News
