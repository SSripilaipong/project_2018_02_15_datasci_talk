
เว็บไซต์ว้อยซ์ออฟอเมริการายงานว่า นาย Nguyen Van Don ผู้บริหาร บริษัท Viet Hung  ซึ่งเป็น บริษัทส่งออกข้าวรายใหญ่ของเวียดนาม บอกว่า ในปีนี้ยอดการส่งออกข้าวของเวียดนามจนถึงขณะนี้มีมากกว่าประเทศไทย ซึ่งต้องขอบคุณนโยบายการรับประกันราคาข้าวของรัฐบาลไทยที่ส่งผลในยอดการส่งออกลดลง
นักธุรกิจส่งออกข้าวชาวเวียดนาม บอกว่า เหตุผลก็คือนโยบายการรับประกันราคาข้าวของไทยนั้นรัฐบาลจะสนับสนุนชาวนาไทยด้วยการรับซื้อข้าวในราคาสูงไปเก็บไว้ แต่เป็นเรื่องยากที่จะนำข้าวออกขายในตลาดโลกเพราะมีราคาสูงกว่าตลาดทั่วไป  ทำให้แต่ละประเทศเช่นเวียดนาม อินเดีย ปากีสถาน และพม่าต่างแข่งขันเพื่อแย่งตลาดในส่วนนี้ โดยเวียดนามมีคู่แข่งสำคัญคืออินเดีย
Nguyen Van Don  บอกด้วยว่า การส่งออกข้าวของเวียดนามที่เพิ่มสูงขึ้นยังมีส่วนมาจากยอดสั่งซื้อข้าวที่เพิ่มขึ้นของบริษัทจากประเทศจีน  ทำให้ปีนี้จีนเป็นลูกค้ารายใหญ่ที่สุดที่นำเข้าข้าวจากเวียดนาม ในจำนวนมากกว่า 2 ล้านตันแล้ว ทั้งๆที่ปีก่อนหน้านี้การค้าข้าวระหว่างจีนกับเวียดนามนั้นไม่ค่อยมีมากนัก แต่ในปีนี้จีนกลับกลายเป็นตลาดส่งออกข้าวหลักของเวียดนามไปแล้ว
อย่างไรก็ตามในวงการค้าข้าวจะทราบว่า ปกติแล้วข้าวเวียดนามนั้นมีคุณภาพที่ด้อยกว่าข้าวของไทย และมีตลาดการส่งออกข้าวที่ค่อนข้างต่างกัน แต่เจ้าหน้าที่ด้านการเกษตรของเวียดนามบอกว่า การส่งออกข้าวที่น้อยลงของไทยกลายเป็นโอกาสสำคัญของเวียดนามที่เพิ่มช่องทางใหม่ๆมากขึ้น
Huynh Cong Minh ผู้ช่วยผู้อำนวยการหน่วยงานด้านการพัฒนาการเกษตรและชนบท ในจังหวัดTien Giang แหล่งปลูกข้าวสำคัญทางตอนใต้ของเวียดนาม บอกว่า แม้จะยังถึงกับเป็นโอกาสทองของการส่งออกข้าวของเวียดนามเสียทีเดียว แต่ถือเป็นจุดเริ่มของโอกาสในระยะยาวที่จะช่วยให้เวียดนามค่อยๆเปลี่ยนวิธีการเลือกพันธุ์ข้าวในการปลูก และเพิ่มพื้นที่การปลูกข้าวคุณภาพดีให้มากขึ้นเพื่อรองรับความต้องการของตลาดทั้งในประเทศและต่างประเทศในอีกไม่กี่ปีข้างหน้า
เจ้าหน้าที่คนนี้บอกด้วยว่า กว่าร้อยละ 45 ของข้าวที่ปลูกในพื้นที่จังหวัด Tien Giang นั้นเป็นข้าวพันธุ์คุณภาพดี และกำลังวางแผนสนับสนุนเตรียมขยายพื้นที่ปลูกให้มากขึ้นเพื่อรองรับตลาดข้าวใหม่ๆของเวียดนาม
Nguyen Ngoc Phan ชาวนาในจังหวัดTien Giang บอกว่า เขามีรายได้เพิ่มขึ้นอย่างเห็นได้ชัดหลังจากหันมาปลูกข้าวพันธุ์ดี มากว่า 5 ปี หลังได้รับการส่งเสริมจากเจ้าหน้าที่ให้ปลูกข้าวพันธุ์ดีคุณภาพสูงเมื่อหลายปีก่อน และแน่นอนว่าเมื่อปลูกข้าวคุณภาพที่ดีขึ้นรายได้ก็ดีขึ้นตามไปด้วย จนต้องขยายพื้นที่ปลูกข้าวพันธุ์นี้ให้มากขึ้นจนเต็มแปลงนาที่มีอยู่ทั้งหมด
แน่นอนว่าผู้คนในวงการข้าวของเวียดนามต่างยินดีที่จะได้ชื่อว่าเป็นผู้ส่งออกข้าวอันดับหนึ่งของโลกในปีนี้ และทราบดีว่าเงื่อนไขสำคัญที่จะสามารถรักษาตำแหน่งนี้ไว้ต่อไปคือ สภาพอากาศและปริมาณความต้องการข้าวของตลาดโลก  แต่เจ้าหน้าที่เวียดนามย้ำว่า เป้าหมายในการรักษาตำแหน่งผู้ส่งออกข้าวนั้นยังมีความสำคัญน้อยกว่าการเร่งส่งเสริมการผลิตข้าวคุณภาพดีให้มากขึ้นเพื่อรองรับความต้องการจากทั้งในประเทศและต่างประเทศในอนาคต
ขอบคุณข้อมูลจาก voathai (ว้อยซ์ออฟอเมริกา)
Mthai News
