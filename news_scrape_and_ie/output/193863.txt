
คาด 6ต.ค.นี้เป็นให้บริการเป็นเที่ยวแรก ยันราคาค่าโดยสารเท่าเดิมไม่มีการปรับขึ้นแต่อย่างใด
มีรายงานข่าวแจ้งว่า เมื่อช่วงเช้าที่ผ่านมา เครื่องบินแอร์บัส A380-800 ลำแรกของไทย ได้เดินทางถึงสนามบินสุวรรณภูมิแล้ว โดยมีนายโชคชัย ปัญญายงค์ รักษาการกรรมการผู้อำนวยการใหญ่ การบินไทย พร้อมด้วยพนักงานและสื่อมวลชนรอต้อนรับ
โดยนายโชคชัย เผยว่าการซื้อเครื่องบินดังกล่าวเป็นการนำเข้ามาทดแทนฝูงบิน โบอิ้ง 747 ที่กำลังจะปลดระวางไป ดังนั้นการเพิ่มขนาดของเครื่องบินจึงเป็นยุทธศาสตร์สำคัญที่จะทำให้การบินไทยรองรับผู้โดยสารเพิ่มได้ และเชื่อว่าหากทำการบินครบ 6 ลำ จะทำให้การบินไทยมีผลประกอบการดีขึ้น 10%
คาดว่าในวันที่ 6 ตุลาคมนี้ เครื่องบินลำดังกล่าวจะเปิดให้บริการเป็นครั้งแรก โดยให้บริการในเส้นทางบินจากกรุงเทพฯ สู่ฮ่องกง และสิงคโปร์
สำหรับเครื่องบินแอร์บัส เอ 380-800 เป็นเครื่องบินที่มีความทันสมัย และได้รับการออกแบบให้สามารถควบคุมเสียงรบกวน และมลพิษตามกฎของสนามบินหลักทั่วโลก รวมทั้งยังสามารถบรรทุกผู้โดยสารได้มากกว่าเครื่องบินขนาดใหญ่รุ่นอื่นถึงร้อยละ 40 แต่ปล่อยก๊าซคาร์บอนไดออกไซด์ และเสียงรบกวนน้อยกว่า จึงสามารถช่วยลดปัญหาความแออัดของสนามบิน อีกทั้งเป็นมิตรกับสิ่งแวดล้อม
เครื่องบินแอร์บัส เอ 380-800 ของการบินไทยสามารถบรรทุกผู้โดยสารได้ 507 ที่นั่ง แบ่งเป็น 3 ชั้นโดยสาร ได้แก่ ชั้นหนึ่ง รอยัล เฟิร์สท คลาส (Royal First Class) จำนวน 12 ที่นั่ง ชั้นธุรกิจ รอยัล ซิลค์ คลาส (Royal Silk Class) จำนวน 60 ที่นั่ง และชั้นประหยัด จำนวน 435 ที่นั่ง ซึ่งทั้ง 3 ชั้นโดยสารติดตั้งจอทีวีส่วนตัวทุกที่นั่ง และระบบสาระบันเทิง เพื่ออำนวยความสะดวกแก่ผู้โดยสารตลอดการเดินทาง ส่วนเรื่องราคาค่าโดยสารนั้นยืนยันว่าจะไม่มีการปรับขึ้นแน่นอน
Mthai News

