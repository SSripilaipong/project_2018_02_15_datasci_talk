
คาดรองรับนักเดินทาง 30 ล้านคนต่อปี
ท่าอากาศยานดอนเมือง เปิดให้บริการเต็มรูปแบบอีกครั้งในวันนี้ (1 ต.ค.) จากเที่ยวบินทั้งหมดที่มีจำนวน 281 เที่ยว แบ่งเป็นเที่ยวบินระหว่างประเทศ 83 เที่ยว เที่ยวบินภายในประเทศ 198 เที่ยว มีสายการบินให้บริการ ได้แก่ สายการบินแอร์เอเชีย ไทยแอร์เอเชีย แอร์เอเชียอินโดนีเซีย นกแอร์ นกมินิ โอเรียนท์ไทย และโซล่าร์แอร์
ปริมาณผู้โดยสารเฉลี่ยวันละ 42,465 คน แบ่งเป็นผู้โดยสารระหว่างประเทศ 14,492 คน ผู้โดยสารภายในประเทศ 27,973 คน สามารถรองรับผู้โดยสารได้กว่าปีละ 30 ล้านคน เฉพาะอาคารผู้โดยสาร 1 ที่เปิดให้บริการสามารถรองรับผู้โดยสารได้ปีละ 16 ล้านคน
แต่คาดว่า จะมีผู้โดยสารมาให้บริการประมาณ 10 ล้านคน และหากปริมาณผู้โดยสารเติบโตต่อเนื่อง จนเต็มขีดความสามารถในการรองรับของอาคารผู้โดยสาร 1 ยังมีอาคารผู้โดยสาร 2 และอาคารผู้โดยสารภายในประเทศเดิมไว้รองรับ
ทั้งนี้เที่ยวแรกที่เปิดให้บริการวันนี้เป็นของสายการบินแอร์เอเชีย ไฟท์ FD 377 บินจากดอนเมือง -บาหลี ซึ่งได้ออกเดินทางตั้งแต่เมื่อเวลา 6.15 น. 
 
 Mthai News
ข้อมูลจาก thanonline / ภาพ donmuangairportonline.com



