ขอบคุณข้อมูลจาก tcijthai.com , posttoday.com / ภาพจาก encodedmedia.com
เมื่อวันที่ 1 ตุลาคม พ.อ.นที ศุกลรัตน์ รองประธานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ในฐานะประธานคณะกรรมการกิจการกระจายเสียงและกิจการโทรทัศน์ (กสท.) กล่าวภายหลังการประชุมคณะกรรมการบริหาร กสท.ว่า
ที่ประชุม กสท.มีมติเป็นเอกฉันท์ร่างประกาศ เรื่อง หลักเกณฑ์และวิธีการอนุญาตเพิ่มเติมในส่วนการให้บริการโทรทัศน์ประเภทใช้คลื่นความถี่ภาคพื้นดินในระบบดิจิตอล กำหนด โดยกำหนดสัดส่วนช่องรายการชุมชน 20 เปอร์เซนต์ ช่องรายการสาธารณะ 20 เปอร์เซนต์ และช่องรายการธุรกิจ 60 เปอร์เซ็นต์
ที่ประชุมมีมติสรุปช่องรายการดิจิตอลทีวีของประเทศไทย ก่อนนำเสนอต่อ กสทช.พิจารณา โดยแบ่งเป็น 
– ช่องชุมชน 12 ช่อง 
– ช่องสาธารณะ 12 ช่อง และ 
– ช่องธุรกิจ 36 ช่อง
โดยได้ปรับช่องธุรกิจเป็น 24 ช่อง แบ่งเป็น 
– กลุ่ม 1 รายการเด็ก/ เยาวชน/ ครอบครัว 5 ช่อง 
– กลุ่ม 2 รายการข่าวสาร/ สาธารณประโยชน์ 5 ช่อง 
– กลุ่ม 3 รายการทั่วไป( สแตนด์ดาส เดฟิเนชั่น) 10 ช่อง และ 
– กลุ่ม 4 รายการทั่วไป (ไฮเดฟิเนชั่น) 4 ช่อง เนื่องจาก 1 ช่องไฮเดฟ เท่ากับ 3 ช่องรายการทั่วไป
พ.อ.นทีกล่าวว่า สำหรับช่องสาธารณะจะเริ่มเปิดประมูลใบอนุญาตให้บริการ หรือ ไลเซ่นส์ ช่วงเดือน ธ.ค.2555 ส่วนช่องชุมชนจะเป็นช่วงปลายปี 2556 เนื่องจากต้องรอความพร้อมด้านโครงข่ายการเข้าถึงให้เรียบร้อยก่อน ขณะที่ช่องรายการธุรกิจระบบดิจิตอล จะอยู่ในช่วงเดือนกุมภาพันธ์-มีนาคม 2556 โดยไลเซ่นส์ช่องรายการจะมีอายุ 15 ปี ซึ่งจะเสนอเข้าที่ประชุมบอร์ดใหญ่ กสทช.ในวันที่ 10 ตุลาคมนี้
ทั้งนี้กสท.ได้สรุปค่าธรรมเนียมไลเซ่นส์ ประกอบกิจการกระจายเสียงและโทรทัศน์แล้วในอัตรา 2 เปอร์เซนต์จากรายได้ และจะเริ่มมีผลทันทีกับผู้ได้รับไลเซ่นส์ ที่จะออกเดือนตุลาคม ทั้งกิจการที่ไม่ใช่คลื่นความถี่ คือ เคเบิลทีวี และทีวีดาวเทียม และในระบบดิจิตอลที่จะให้ไลเซ่นส์ได้ก่อน คือ ช่องรายการสาธารณะ และผู้ให้บริการโครงข่ายเพื่อรวบรวมช่องรายการ (มัลติเพลกเซอร์) โดยใช้วิธีคัดเลือกแบบบิวตี้ คอนเทสต์
“ยืนยันว่า 2 เปอร์เซนต์ ไม่ใช่อัตราที่แพงเกินไปตามที่ผู้ประกอบการท้วงติง เพราะผลการศึกษาของกสท. เห็นว่าควรเก็บที่ 5 เปอร์เซนต์ แต่อัตรา 2 เปอร์เซนต์ ก็เป็นอัตราสูงสุดที่กสท.เห็นว่าควรเรียกเก็บแล้ว” พ.อ.นทีกล่าว
(แก้ไข) 
สำหรับกำหนดเงื่อนไขผู้ประกอบการที่ต้องการเข้าร่วมประมูลช่องรายการธุรกิจในระบบดิจิตอลที่ กสท. จะเปิดประมูลในเดือน ก.พ.2556 ต้องไม่เป็นผู้ให้บริการที่เกี่ยวข้องกับการเมือง หรือ การทำให้สังคมแบ่งฝ่ายกัน
สำหรับเงื่อนไขดังกล่าวเป็นไปตามรัฐธรรมนูญที่ห้ามการเมืองเป็นเจ้าของสื่อ และ ม.37 พ.ร.บ.ประกอบกิจการกระจายเสียงและกิจการโทรทัศน์ พ.ศ.2551 ยังกำหนดผู้ประกอบการและผู้ได้รับใบอนุญาตประกอบกิจการ หรือ ไลเซ่นส์ ต้องไม่ให้บริการเนื้อหาที่ผิดศีลธรรม หมิ่นสถาบัน  สร้างความแตกแยกเชิงยุยง ปลุกปั่น ดังนั้น ในช่องรายการระบบดิจิตอลจำนวน 24 ช่องธุรกิจ จะไม่มีช่องใดเป็น ช่องรายการเกี่ยวกับการเมือง
Mthai News
