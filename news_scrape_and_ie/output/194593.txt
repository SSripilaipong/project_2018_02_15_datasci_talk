
ดร.โกร่ง นายวีรพงษ์ รามางกูร ประธานที่ปรึกษาด้านเศรษฐกิจนายกรัฐมนตรี และประธานคณะกรรมการยุทธศาสตร์เพื่อการฟื้นฟูและสร้างอนาคตประเทศ (กยอ.) ให้สัมภาษณ์เครือเนชั่น ในความไม่เห็นด้วยกับโครงการจำนำข้าว หลังจากที่เคยเขียนบทความเตือนรัฐบาลไปเมื่อเดือนสิงหาคมปีที่ผ่านมา แต่รัฐบาลยังคงเดินหน้า ซึ่งเขายังคงยืนยันหนักแน่นว่า “วันนี้ยังไม่ขอพูดอีก ไปหาอ่านเอาเอง”
“ผมไม่อยากให้สัมภาษณ์ เดี๋ยวจะเสียน้ำใจกับคนอื่น เรื่องนี้ผมได้เขียนไปแล้ว ไม่ตอกย้ำไม่ซ้ำเติม เพราะเขากำลังจะพังอยู่ และพังแน่ กับเรื่องนี้”
เมื่อถามว่าเคยแนะนำหรือให้ข้อคิดนายกรัฐมนตรีไปบ้างหรือไม่ 
“เรื่องนี้ได้ซีร็อกซ์ให้กับมือนายกรัฐมนตรี และนายกิตติรัตน์ ณ ระนอง รองนายกรัฐมนตรี และรัฐมนตรีว่าการกระทรวงการคลัง ไปแล้ว เขียนตอนที่รัฐบาลเข้ามาใหม่ๆ”
“ถ้ารัฐบาลจะพังก็พังเพราะเรื่องนี้แหละ เพราะมันเป็นโครงการที่ควบคุมคอร์รัปชั่นไม่ได้ ให้แน่มาจากไหนก็ควบคุมไม่ได้ แต่ถ้าจะถอยก็ต้องยกเลิกไปเลย”
ทั้งนี้ นายวีรพงษ์ ได้เคยเขียนบทความในคอลัมน์ “คนเดินตรอก” เมื่อวันที่ 15 สิงหาคม 2554 เกี่ยวกับ “โครงการรับจำนำสินค้าเกษตร” ระบุว่า
เรื่องจำนำข้าวทำมาทุกรัฐบาล ที่สำคัญเรื่องข้าวมันผิดตั้งแต่ตั้งชื่อแล้วว่า “จำนำ” แต่การรับจำนำราคาต้องต่ำกว่าตลาด โดยหวังว่าคนจำนำจะมาไถ่ถอน แต่รัฐบาลดันรับจำนำตั้งราคาสูงกว่าราคาตลาด ทั้งที่สาระสำคัญของนิติกรรมเป็นการซื้อการขาย แต่ที่เป็นอยู่ทั้งสองฝ่ายไม่คิดจะมาไถ่ถอน จะไถ่ถอนทำไมก็ราคาสูงกว่าราคาตลาด ผมว่าที่เป็นอยู่ไม่ใช่การจำนำแต่เป็นการซื้อขายมากกว่า
อ่านรายละเอียดทั้งหมดจาก  คมชัดลึก
Mthai News
