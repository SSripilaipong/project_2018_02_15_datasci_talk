
ยัน 1 ม.ค. 56 ปรับขึ้นค่าจ้างอีก 70จังหวัดแน่นอน
จากกรณีที่มีโพลของมหาวิทยาลัยเอกชนแห่งหนึ่งคาดการณ์ว่า การปรับขึ้นค่าจ้างเป็นวันละ 300 บาท ใน 70 จังหวัดที่เหลือ จะทำให้มีแรงงานตกงานกว่า 1.2 ล้านคนนั้น
นพ.สมเกียรติ ฉายะศรีวงศ์ ในฐานะประธานคณะกรรมการค่าจ้างกลาง ก็ได้ออกมากล่าวว่า ตนคิดว่าไม่น่าเป็นห่วง เพราะการปรับขึ้นค่าจ้างขั้นต่ำ 7จังหวัดในครั้งที่ผ่านมา ทำให้การจ้างงานขยายตัวเพิ่มขึ้นมากกว่าปีที่แล้ว ไม่ได้ทำให้มีคนตกงานเพิ่มแต่อย่างใด
ทั้งนี้การประชุมของคณะกรรมการค่าจ้างวานนี้ (3 ต.ค.) ก็ได้มีมติเห็นชอบให้ปรับขึ้นค่าจ้างเป็นวันละ 300 บาท ใน 70 จังหวัด ในวันที่ 1 มกราคม 2556 และให้เสนอคณะรัฐมนตรี (ครม.) เพื่อประกาศในราชกิจจานุเบกษาให้มีผลบังคับใช้ต่อไป คาดว่าภายใน 2-3 สัปดาห์นี้ จะได้ข้อสรุปในเรื่องดังกล่าวทั้งหมด
Mthai News
