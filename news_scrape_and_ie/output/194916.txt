ท้า อ.นิด้า ถ้าเห็นโครงการไหนเจ๋งกว่าก็เสนอมา มั่นใจช่วยยกระดับชีวิตเกษตรกร
Mthai News  ผู้สื่อข่าวรายงานว่า นายก่อแก้ว พิกุลทอง ส.ส.บัญชีรายชื่อ พรรคเพื่อไทย กล่าวถึงกรณีที่มีกลุ่มนักวิชาการออกมาคัดค้านพร้อมยื่นเรื่องให้ศาลรัฐธรรมนูญพิจารณาโครงการรับจำนำข้าวนั้นว่า ส่วนตัวของสนับสนุนโครงการรับจำนำข้าวให้ดำเนินการต่อไป เพราะเป็นการยกระดับชาวนาให้มีกำลังซื้อ มีเงินมาจับจ่ายใช้สอย ส่งลูกเรียน ส่งผลต่อไปถึงลดอาชญากรรม
นอกจากนี้ยังเห็นว่าไม่จำเป็นที่จะต้องดั๊มราคาข้าวให้ลดต่ำลงเพราะจากสถิติที่ผ่านมา ราคาข้าวไทยสูงกว่าคู่แข่งมาตลอด อย่างปี 2009 ราคาข้าวไทยตันละ 555 เหรียญสหรัฐ ขณะที่เวียดนามราคา 432 เหรียญสหรัฐ ซึ่งไม่จำเป็นที่จะต้องทำให้ราคาข้าวต่ำเพื่อไปแข่งขันกับต่างประเทศ แต่ควรทำเหมือนกับโอเปคที่ดันราคาน้ำมัน ทั้งที่ คนอดข้าวตาย แต่อดน้ำมันไม่ตาย
ทั้งนี้ เห็นว่าหลักการโครงการรับจำนำข้าวเป็นเรื่องดี ดังนั้น อยากเรียกร้องอาจารย์ที่เห็นว่ามีจุดอ่อนควรที่จะมาเสนอแก้จุดอ่อนไม่ใช่จะมาล้มโครงการ หรือไม่เช่นนั้นหากเห็นว่ามีโครงการอื่นที่ดีกว่า ก็ควรเสนอมาว่าอะไรจะดีกับเกษตรกร ฉะนั้นเห็นว่าควรจะเดินหน้าโครงการนี้ต่อไป 2-3 ปีจากนั้นค่อยมาพิจารณาอีกทีว่าได้เดินไปตามสิ่งที่รัฐบาลตั้งความหวังหรือไม่
Mthai News
