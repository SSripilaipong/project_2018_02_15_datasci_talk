
ต้องรบให้น้อย ค้าขายให้มากขึ้น พร้อมวอนสื่อหยุดโฆษณาผลงานโจรใต้ ยันทหารไม่ได้สนับสนุนจำนำข้าว
ผู้สื่อข่าว  Mthai News  รายงานจาก โรงแรมเซ็นทาราแกรนด์ ลาดพร้าว ว่า พล.อ.ประยุทธ์ จันทร์โอชา ผู้บัญชาการทหารบก ให้สัมภาษณ์ภายหลังเดินทางมาเป็นประธานปาฐกถาพิเศษ หัวข้อ “ประเทศไทยกับการก้าวสู่ประชาคมอาเซียน”ของกระทรวงการคลัง ว่า
ในการสนับสนุนรัฐบาลเรื่องการร่วมกันระหว่างอาเซียนด้วยกันแล้วทำอย่างไรถึงจะขจัดความขัดแย้งภายในชาติได้ ในวันนี้ต้องแก้ปัญหาเรื่องภาคใต้ให้ได้โดยเร็ว
สำหรับประชาชนทุกหมู่เหล่าต้องช่วยกันแก้ไขปัญหาในเรื่องนี้และต้องเร่งทำความเข้าใจ ปัญหาทางภาคใต้เกิดขึ้นเพราะความไม่เข้าใจด้วยประวัติศาสตร์ชาติพันธุ์ ในวันนี้จะนำทหารลงไปรบอย่างเดียวมันแก้ไม่ได้ต้องแก้ด้วยการพัฒนา การบังคับใช้กฏหมายและแก้ด้วยการเอาจริงเอาจังในปัญหาทั้งหมด ในทุกส่วนราชการให้ไปไล่ดูว่าทั้งหมดที่พูดมาทำแล้วรึยัง
ทั้งนี้คิดว่า การเข้าสู่ประชาคมอาเซียนจะไม่ทำให้การแก้ปัญหาในชายแดนใต้ลำบากขึ้น เพราะทุกภาคส่วนต้องช่วยกันลงมาพูดคุยกัน และต้องหามิติช่องทางให้พบ ต่อจากนี้ไปประเทศแต่ละประเทศจะมาขัดแย้งกันเองไม่ได้แล้ว
ประเทศที่อยู่รอบบ้านเราก็ต้องเข้ามาดูว่า ขัดแย้งเรื่องอะไร และเข้ามาคลี่คลายให้ลดระดับลง รวมถึงรบกันน้อยลง แต่จะต้องแลกด้วยผลประโยชน์ของชาติเป็นหลัก ถ้าหากเรายังรบกันมากๆ เศรษฐกิจก็แย่ลง ถ้ามารบกัน ของก็ขายไม่ได้
ดังนั้นจะต้องค้าขายร่วมกัน ซึ่งจะทำให้ความขัดแย้งน้อยลง ส่วนการค้าขายตามชายแนวชายแดนไทย-กัมพูชาทางด้านเขาพระวิหาร ก็น่าจะดีขึ้น แต่มันจะดีรึเปล่า ไม่รู้ต้องไปถามกัมพูชา จะมาถามตน และถามทุกประเทศในโลกไม่ได้ ทางกัมพูชาจะคิดอย่างไรก็เรื่องของเขา
ส่วนสถานการณ์ความไม่สงบในภาคใต้นั้น สถานการณ์ก็เป็นอย่างนี้มาตลอด ขึ้นลงตามกระแสของสื่อด้วย สำหรับเหตุการณ์ที่มีการข่มขู่พี่น้องประชาชนไม่ให้ออกมาขายของทุกวันศุกร์ เหตุกาณ์ดังกล่าวเกิดขึ้นมาตั้งแต่ปี พ.ศ.2547 แล้ว
ซึ่งเหตุการณ์ดังกล่าวควรบอกกล่าวให้กับประชาชนในพื้นที่ออกมาใช้ชีวิตตามปกติและให้เกิดความมั่นใจ โดยสื่อต้องเป็นตัวช่วยให้ประชาชนมีความเชื่อมั่นและเจ้าหน้าที่จะเป็นคนดูแลให้ประชาชนออกมารวมพลังคนจำนวนมาก โจรจำนวนน้อย ทำไมเราไม่ออกมาสู้เขา เราคอยจะให้พวกโจรมาชี้นำเราได้อย่างไร
เมื่อท่านจน ไม่มีอาชีพแล้วจะเอารายได้ที่ไหนไปเลี้ยงลูกเมีย สื่อจะไปโฆษณาให้กับโจรทำไมตนไม่เข้าใจ แล้วสื่อก็หันกลับมาเล่นงานเจ้าหน้าที่ ในเวลาที่เจ้าหน้าที่เดินลาดตระเวนถ้ามีคนออกมาพูดว่า ประชาชนออกมาแล้ว แล้วถูกทำร้าย แล้วจะทำอย่างไรไม่ให้มี
เพราะในตอนนี้เจ้าหน้าที่ได้ทุ่มกำลังเข้าไปช่วยเหลือประชาชนอย่างเต็มที่ ซึ่งตนเคยบอกไว้ว่า ถ้าให้ประกาศพื้นที่กฏอัยการศึก สิ่งเหล่านี้สามารถทำให้เจ้าหน้าที่ได้ทั้งหมดหรือไม่ จะห้ามคนเข้าคนออกก็ไม่ได้ ทำได้กันหรือไม่ ถ้ายังทำไม่ได้ไม่ต้องมาเรียกร้องกับเจ้าหน้าที่
ส่วนกรณีที่คณะอนุกรรมาธิการสภาผู้แทนราษฎรได้เชิญ พ.อ.สรรเสริญ แก้วกำเนิด โฆษกกองทัพบก ชี้แจงข้อเท็จจริงเกี่ยวกับชายชุดดำจากเหตุการณ์ความขัดแย้งทางการเมืองเมื่อปี 2553 นั้น
การเข้าชี้แจงเป็นการรายงานตามข้อเท็จจริงที่ประสบมา ส่วนปืนที่ถูกกลุ่มคนเสื้อแดงยึดไประหว่างเจ้าหน้าที่ปฏิบัติงานเมือปี 2553 นั้น ก็ยังไม่ได้คืน โดยทางกองทัพได้ไปแจ้งความที่สถานีตำรวจไว้แล้ว
ซึ่งได้ติดตามประสานงานไปยังเจ้าหน้าที่ตำรวจในเรื่องนี้มาแล้ว แต่ยังไม่ได้คืน โดยปืนที่หายไป มีทั้งปืนทราโว่ ปืนเอ็ม 16 ปืนลูกซอง และ กระสุนปืนจำนวนหนึ่ง
ขณะที่กรณีที่นายทหารระดับพลเอก อดีตเตรียมทหารรุ่น 11 เขียนไม่พอใจบทความของทหารที่เกี่ยวกับยุทธการกระชับพื้นที่บริเวณราชประสงค์เมื่อวันที่ 14-19 พ.ค.2553 นั้น ท่านพูดหลายครั้งแล้ว เพียงแต่ท่านคงไม่เข้าใจ
ซึ่งครั้งแรกที่มีการตีพิมพ์ นักวิชาการของกรมยุทธศึกษาทหารบก เขียนในแง่มุมของนักวิชาการอย่างเดียว เขาไม่รู้ว่า มีศูนย์อำนวยการแก้ไขสถานการณ์ฉุกเฉิน อย่างไร มีการทำงานอย่างไร ไม่รู้ขั้นตอนและรีบเขียนออกมา เขาหวังว่า เป็นการวิเคราะห์ของเขาอย่างเดียว และลงในเอกสารของ ยศ.ทบ.
แต่ต่อมาเมื่อรู้ว่า ไม่ใช่จึงเขียนแก้ ลองไปเอาฉบับแก้มาดูว่า เขาเขียนแก้อย่างไร ซึ่งเราไม่ได้บังคับให้แก้ เขาเขียนแก้เขาเอง เขายอมรับว่าเขียนครั้งแรกเพราะเข้าใจผิด ซึ่งผู้บังคับบัญชาที่เขียนท่านไม่รู้เรื่อง เพราะท่านไม่ได้อยู่ในเหตุการณ์ท่านพูดของท่านเอง
คนไม่จำเป็นจะต้องคิดเหมือนกัน แต่จะต้องดูความถูกต้องอยู่ตรงไหน ส่วนกรณีนายทหารพลเอกดังกล่าวเปรียบการกระชับพื้นที่ของทหารนั้น เป็นการรุมยิงนกในกรงนั้น ตนไม่ทราบ ตนไม่เคยยิงนกในกรง และไม่เคยยิงนกด้วย
อย่างไรก็ตามกรณีที่ พล.อ.อ.สุกำพล สุวรรณทัต รัฐมนตรีว่าการกระทรวงกลาโหม สั่งให้ใช้พื้นที่ในหน่วยทหารเป็นโกดังเก็บข้าวนั้น รมว.กลาโหม เป็นคนสั่งการว่า ถ้ามีความจำเป็นที่รัฐบาลต้องจัดหาพื้นที่เพิ่มเราก็จะต้องทำ เมื่อผู้บังคับบัญชาการสั่งเราจะต้องปฏิบัติ
ส่วนกรณีที่มี่การวิพากษ์วิจารณ์ว่ามีการทุจริตโครงการรับจำนำข้าวนั้น ตนไม่รู้ ต้องไปพิสูจน์เอาเองว่า ทุจริตหรือไม่ทุจริต มีกระบวนการอยู่แล้ว ตนไม่ได้หนุนโครงการนี้ เพียงแต่ รมว.กลาโหมสั่งให้ตนหาโกดัง อย่ามาเหมารวมว่าทหารหนุนโครงการรับจำนำข้าว เขาสั่งให้หาโกดังไม่ได้สั่งให้หนุนโครงการจำนำข้าว มันเป็นคนละเรื่องกัน








Mthai News
