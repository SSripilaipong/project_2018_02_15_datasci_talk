
ลั่นมีการซื้อขายข้าวแบบจีทูจีจริง สั่งเฉลิมเข้มจัดการทุจริต
นางสาวยิ่งลักษณ์ ชินวัตร นายกรัฐมนตรี ได้กล่าวภายหลังการประชุม ครม. วันนี้ ถึงโครงการรับจำนำข้าว โดยระบุว่า ยืนยันรัฐบาลจะเดินหน้าในนโยบายนี้ต่อไป เพราะส่งผลดีต่อชาวนาโดยตรง
ซึ่งทางรัฐบาลก็พร้อมที่จะชี้แจงข้อสงสัยต่างๆ ในเรื่องดังกล่าว กับศาลรัฐธรรมนูญ ที่นักวิชาการจากสถาบันบัณฑิตพัฒนบริหารศาสตร์ หรือ นิด้า เตรียมจะยื่นคำร้องขอให้มีคำสั่งยุติโครงการรับจำนำข้าวในวันพรุ่งนี้ (10ต.ค.) และสมาชิกวุฒิสภาที่ยื่นญัตติขอเปิดอภิปรายทั่วไปผลงานของรัฐบาล ที่มีเรื่องดังกล่าวรวมอยู่ด้วย
ส่วนมีหลายฝ่ายตั้งข้อสงสัยว่า สัญญาการซื้อขายข้าวของรัฐบาลให้ต่างประเทศในลักษณะรัฐต่อรัฐ(จีทูจี)ไม่มีอยู่จริง นั้น นายกรัฐมนตรีได้กล่าวว่า ขอยืนยันว่ารัฐบาลนั้นมีการซื้อขายข้าวในระบบจีทูจีจริง และจะทยอยส่งข้าวไปยังประเทศที่รับซื้อ
แต่ยังไม่สามารถสรุปยอดรวมได้ เพราะต้องมีการขนส่งก่อน และต้องรอให้การดำเนินโครงการเสร็จสิ้นในสิ้นปีหน้า พร้อมให้ความเชื่อมั่นว่าโครงการรับจำนำข้าวจะไม่ทำให้รัฐบาลขาดทุนมากกว่าปีที่ผ่านมา
ขณะที่ปัญหาการทุจริตโครงการรับจำนำข้าว ก็ได้กำชับให้ ร.ต.อ.เฉลิม อยู่บำรุง รองนายกรัฐมนตรี ตรวจสอบดูแลอย่างเข้มงวดเพื่อป้องกันแล้ว ซึ่งขณะนี้ได้มีการดำเนินคดีกับผู้เกี่ยวข้องรวม 25 รายเพื่อไม่ให้เป็นเยี่ยงอย่าง และมั่นใจว่าโครงการนี้จะไม่มีปัญหาเรื่องสต็อกลมแน่นอน
Mthai News
