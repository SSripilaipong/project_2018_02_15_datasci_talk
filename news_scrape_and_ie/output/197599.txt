
เริ่ม 1 พ.ย. หลังประสบภาวะขาดทุนหนัก
นายวิโรจน์ เตรียมพงศ์พันธ์ รองผู้ว่าการด้านยุทธศาสตร์และอำนวยการ รักษาการในตำแหน่งผู้ว่าการการรถไฟแห่งประเทศไทย (รฟท.) กล่าวว่า คณะกรรมการ รฟท.ได้อนุมัติและเห็นชอบให้ยกเลิกการเดินขบวนรถโดยสารเชิงพาณิชย์ 6 ขบวน เริ่มตั้งแต่วันที่ 1 พฤศจิกายนนี้
ทั้งนี้ จะทำให้ รฟท.ลดภาระการขาดทุนการดำเนินงานเมื่อเปรียบเทียบกับค่าใช้จ่ายด้านต้นทุนผันแปร (ค่าน้ำมันเชื้อเพลิงและค่าพนักงาน) ได้ถึงปีละ 136 ล้านบาท
ส่วนรถจักรและล้อเลื่อนที่ได้ประกาศยกเลิกไป ทาง รฟท.จะนำไปหมุนเวียนซ่อมบำรุงและจัดเป็นตู้สำรอง เพื่อจัดทำขบวนรถอื่น ๆ ในส่วนที่จำเป็นได้
สำหรับขบวนรถที่ยกเลิก ประกอบด้วย ขบวนรถด่วนพิเศษดีเซลรางปรับอากาศที่ 11/10 เดินระหว่างกรุงเทพฯ-เชียงใหม่-กรุงเทพฯ ขบวนรถเร็วที่ 115/116 เดินระหว่างกรุงเทพฯ-พิษณุโลก -กรุงเทพฯ และขบวนรถเร็วที่ 143/144 เดินระหว่างกรุงเทพฯ-อุบลราชธานี – กรุงเทพฯ. /สำนักข่าวไทย
Mthai News
