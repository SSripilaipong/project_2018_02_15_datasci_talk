
ศาลปกครองกลางมีคำสั่งไม่รับฟ้องระงับประมูล 3จี อีก 2 คดี  ชี้ สมาคมสถาบันคุ้มครองสิทธิประโยชน์ผู้บริโภคกับพวกยังไม่ใช่ผู้เสียหาย  พร้อมระบุ กสทช.ไม่มีฐานะเป็นเจ้าหนี้เอกชนผู้ได้รับใบอนุญาต เพราะรายได้หลังหักค่าใช้จ่ายต้องตกเป็นของแผ่นดินหมด
ผู้สื่อข่าวรายงานว่า เวลา 16.00น. วันนี้ (18 ต.ค.)  สำนักงานศาลปกครองได้เผยแพร่คำพิพากษาศาลปกครองกลาง โดยนายศรัณยู โพธิรัชตางกูร ตุลาการเจ้าของสำนวนและองค์คณะ มีคำพิพากษาไม่รับฟ้องคดีหมายเลขดำที่ 2644/2555 ที่สมาคมสถาบันคุ้มครองสิทธิประโยชน์ผู้บริโภคกับพวก รวม 2 ราย ยื่นฟ้องคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) และสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ ต่อศาลปกครองกลาง เพื่อให้ศาลมีคำสั่งเพิกถอนประกาศ กสทช. และสำนักงาน กสทช. เรื่องรายชื่อผู้เข้าร่วมการประมูลใบอนุญาตให้ใช้คลื่นความถี่สำหรับกิจการ โทรคมนาคมเคลื่อนที่สากล ย่าน 2.1 กิกะเฮิร์ตซ เมื่อวันที่ 9 ต.ค. ที่ผ่านมา ที่ประกาศให้บริษัท แอดวานซ์  ไวร์เลส เน็ทเวอร์ค จำกัด(AWN) บริษัทในเครือของ บมจ.แอดวานซ์ อินโฟว์ เซอร์วิส (AIS)
บมจ.โทเทิ่ล แอ็คเซ็ส คอมมูนิเคชั่น (DTAC) เข้าร่วมประมูลในนามของบริษัท ดีแทค เนทเวอร์ค จำกัด  และบมจ.ทรู คอร์ปอเรชั่น เข้าร่วมประมูลในนามของบริษัท เรียล ฟิวเจอร์ จำกัด มีสิทธิเข้าร่วมประมูล 3จี พร้อมขอให้ศาลพิจาณาไต่สวนฉุกเฉินและมีคำสั่งระงับเปิดการประมูลตามประกาศ ของ กสทช.และสำนักงาน กสทช. เป็นการชั่วคราวจนกว่าศาลคดีจะถึงที่สุดหรือศาลมีคำสั่งเป็นอย่างอื่น  ทั้งนี้ศาลได้พิเคราะห์แล้วเห็นว่า ขณะนี้สมาคมสถาบันคุ้มครองสิทธิประโยชน์ผู้บริโภคกับพวก ไม่ใช่ผู้ได้รับความเดือดร้อนเสียหายจากการกระทำของ กสทช.และสำนักงาน กสทช. ตามพ.ร.บ.จัดตั้งศาลปกครองและวิธีพิจารณาคดีปกครอง พ.ศ.2542  อีกทั้ง มูลเหตุแห่งการฟ้องคดีตามที่สมาคมสถาบันคุ้มครองสิทธิประโยชน์ผู้บริโภคกับ พวก กล่าวอ้างอาจเกิดขึ้นหรือไม่เกิดขึ้นก็ได้ในอนาคต หากในอนาคตเหตุการณ์เป็นไปตามที่สมาคมสถาบันคุ้มครองสิทธิประโยชน์ผู้บริโภค กับพวกกล่าวอ้าง ก็ยังมีสิทธินำคดีนี้มาฟ้องต่อศาลได้ภายหลัง ศาลจึงมีคำสั่งไม่รับคำฟ้องไว้พิจารณาและให้จำหน่ายคดีออกจากสารบบความ
นอกจากนี้ ศาลปกครองกลาง โดย นายศรัณยู โพธิรัชตางกูร ตุลาการเจ้าของสำนวนและองค์คณะ ยังมีคำพิพากษาไม่รับฟ้องคดีหมายเลขดำที่ 2656/2555 พล.ร.อ.ชัย สุวรรณภาพ กับพวกรวม 3 รายยื่นฟ้อง กสทช. ว่า ออกหลักเกณฑ์และจัดการประมูลใบอนุญาตให้ใช้คลื่นความถี่สำหรับกิจการโทร คมนาคมเคลื่อนที่สากล ย่าน 2.1 กิกะเฮิร์ตซ โดยไม่ชอบด้วย พ.ร.บ.องค์กรจัดสรรคลื่นความถี่และกำกับการประกอบกิจการวิทยุกระจายเสียง วิทยุโทรทัศน์ และกิจการโทรคมนาคม พ.ศ.2553 เพราะการเรียกเก็บเงินประมูลขั้นต่ำ4,500ล้านบาทจากเอกชนผู้เข้าประมูล อาจทำให้ กสทช.ไม่สามารถปฏิบัติหน้าที่คุ้มครองผู้บริโภคได้ตามกฎหมาย
ทั้งนี้ศาลได้พิเคราะห์แล้วเห็นว่า เงินที่ได้จากการประมูลหลังหักค่าใช้จ่ายย่อมตกเป็นของแผ่นดิน กสทช.จึงหาได้เป็นเจ้าหนี้ของผู้ได้รับใบอนุญาตให้ใช้คลื่นความถี่สำหรับ กิจการโทรคมนาคมดังกล่าวแต่อย่างใดไม่ และหากมีกรณีที่ กสทช.จะต้องใช้สิทธิเรียกร้องเพื่อให้ผู้ได้รับใบอนุญาตชำระหนี้ ไม่ว่าจะเป็นหนี้เงินประมูลคลื่นความถี่หรือหนี้อื่นใด ก็เป็นเพียงการดำเนินการแทนรัฐเท่านั้น เมื่อเป็นเช่นนี้จึงไม่มีกรณีที่ กสทช.จะมีฐานะเป็นเจ้าหนี้ของผู้ได้รับใบอนุญาตอันเป็นผลเนื่องมาจากการออก ประกาศของ กสทช. ตามที่พล.ร.อ.ชัย สุวรรณภาพ กับพวกกล่าวอ้าง ดังนั้นในกรณีนี้จึงหาได้มีความเสียหายใดๆ เกิดขึ้นแก่ประโยชน์สาธารณะตามที่พล.ร.อ.ชัย สุวรรณภาพ กับพวก เข้าใจแต่อย่างใด พล.ร.อ.ชัย สุวรรณภาพ กับพวกจึงไม่อาจอาศัยเหตุดังกล่าวนำคดีมาฟ้องต่อศาลปกครอง  จึงมีคำสั่งไม่รับคำฟ้องไว้พิจารณาและให้จำหน่ายคดีออกจาสารบบความ
สำนัก ข่าวไทย
Mthai News
