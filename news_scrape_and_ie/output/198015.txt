
ขณะที่คมนาคม เร่งประสานการบินไทยช่วยเหลือ
จากกรณีที่สายการบินพีซีแอร์ ได้มีปัญหากับบริษัทตัวแทนทำธุรกรรมในประเทศเกาหลีใต้ ส่งผลให้คนไทยหลายร้อยคน ที่เดินทางด้วยสายการบินดังกล่าวต้องติดค้างอยู่ในสนามบินอินซอน ไม่สามารถเดินทางกลับประเทศได้ตามที่ได้เสนอข่าวไปแล้วนั้น
นายชัชชาติ สิทธิพันธุ์ รัฐมนตรีช่วยว่าการกระทรวงคมนาคม ก็ได้ออกมาเปิดเผยว่า ผู้บริหารสายการบินดังกล่าวได้แจ้งต่ออธิบดีกรมการบินพลเรือน (บพ.) ขอยุติการบินชั่วคราวแล้ว โดยให้เหตุผลว่ายังเจรจากับบริษัทผู้แทนในเกาหลีไม่ลงตัว เริ่มตั้งแต่วันที่ 20 ต.ค.เป็นต้นไป
ทั้งนี้จากเหตุดังกล่าว ตนก็ได้ส่งนายวรเดช หาญประเสริฐ อธิบดีกรมการบินพลเรือน เดินทางไปตรวจสอบข้อเท็จจริง ที่ประเทศเกาหลีใต้ และอำนวยความสะดวกให้คนไทยที่จะเดินทางกลับ
โดยเบื้องต้น ได้ประสานกับ บริษัท การบินไทย จำกัด (มหาชน) ในการพาผู้โดยสารกลับ รวมทั้ง การเตรียมเครื่องบินสำรองด้วย ส่วนเรื่องการต่อใบอนุญาตการบินของสายการบินพีซีแอร์ ในครั้งต่อไป ซึ่งรอบนี้จะหมดวันที่ 31 ตุลาคมนี้ มีความเป็นไปได้ยาก รัฐมนตรีช่วยว่าการกระทรวงคมนาคมกล่าว
ด้าน นายปีเตอร์ ชาน ประธานเจ้าหน้าที่บริหารสายการบินพีซีแอร์ กล่าวถึงสาเหตุการประกาศหยุดบินชั่วคราว ว่า พีซีแอร์ต้องการถือไพ่ให้เหนือกว่าทางเกาหลี เพราะหากเราประกาศหยุดบินไม่ใช่เฉพาะเราที่เสียหาย ทางเกาหลีก็เสียหาย  แต่ทางพีซีแอร์ไม่อยากพูดอะไรให้มากกว่านี้ เนื่องจากอยู่ระหว่างการเจรจาตกลงรายละเอียดกับเกาหลี
Mthai News
