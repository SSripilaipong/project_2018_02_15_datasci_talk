
ขณะที่สุริยะใส เชื่อ ลดราคาลง 15-20% ทำไม่ได้ เหตุเอกชนมีอำนาจต่อรองมากกว่า ด้าน ทีดีอาร์ไอ เสนอแนวทางแก้ไขปัญหา 3G
รายงานข่าวแจ้งว่า ที่สำนักงานป้องกันและปราบปรามการทุจริตแห่งชาติ น.ส.สุมล สุตะวิริยะวัฒน์ ส.ว.เพชรบุรี ในฐานะประธานคณะกรรมาธิการศึกษา ตรวจสอบเรื่องการทุจริตและเสริมสร้างธรรมาภิบาลวุฒิสภา พร้อมคณะ ได้เดินทางมายื่นหนังสือต่อนายนายปานเทพ กล้าณรงค์ราญ ประธาน ป.ป.ช.
เพื่อให้ตรวจสอบการประมูลคลื่น 3G ภายใต้การกำกับดูแลของคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ (กสทช.) ว่ามีการทำผิด พ.ร.บ.การเสนอราคาต่อหน่วยงานของรัฐ พ.ศ.2542 หรือไม่
โดย น.ส.สุมล กล่าวถึงสาเหตุการเดินทางมายื่นร้องเรียนดังกล่าวว่า เพราะได้รับการร้องเรียนจากภาคประชาชน ว่า การประมูล 3G มีเจตนาเอื้อประโยชน์ต่อผู้เสนอราคา เห็นได้จากการตั้งราคาเริ่มต้นการประมูลที่ต่ำเกินไป
และพฤติกรรมของกทค. ส่อไปในทางทุจริตเร่งรีบลงมติเห็นชอบผลการประมูลเร็วเกินไปด้วย ทั้งนี้จึงอยากให้ป.ป.ช.นำเรื่องมาพิจารณาเร็วที่สุด เพราะเข้าข่ายพ.ร.บ.ฮั้วประมูล เป็นหน้าที่ป.ป.ช.โดยตรง
ขณะที่นายสุริยะใส กตะศิลา ผู้ประสานงานกลุ่มกรีน ได้ออกมากล่าวถึงกรณีที่ กทค. มีมาตราการให้ บริษัทผู้ชนะประมูล 3G ต้องลดค่าบริการลง 15-20% ใน 15ปี นั้นว่า
ตนเชื่อว่ามาตราการนี้ไม่สามารถดำเนินการได้ เพราะภาคเอกชนมีอำนาจต่อรองมากกว่า ซึ่งถ้าหากทางเอกชนยอมโดยดี ก็ต้องมาดูกันว่าอะไรเป็นแรงจูงใจที่ให้รับข้อเสนอ
ทั้งนี้ตนคิดว่า กทค. ไม่ต้องประกาศเป็นมาตราการออกมาบังคับให้เอกชนปฏิบัติตามก็ได้ เพราะไม่ว่าจะมีหรือไม่มีการประมูล 3G ทางกทค. ก็ต้องลดค่าบริการลงอยู่แล้ว
เนื่องจากเป็นแผนแม่บทที่ต้องปฏิบัติ ดังนั้นตนจึงไม่อยากให้นำเรื่องนี้มาประเด็นเพื่อหวังผลลดกระแสวิพาก์วิจารณ์การประมูลที่ไม่โปร่งใสจากสังคม
ด้านนายสมเกียรติ ตั้งกิจวานิชย์ ประธานสถาบันวิจัยเพื่อการพัฒนาประเทศไทย(ทีดีอาร์ไอ) ก็ได้ออกมากล่าวถึงมาตราการอัตราค่าบริการ 3G ของ กสทช. ว่า ค่าบริการ 3G ควรต้องลดลงอยู่แล้ว
เพราะต้นทุนของผู้ประกอบการจะลดลงทันทีจากการไม่ต้องจ่ายค่าสัมปทานให้รัฐประมาณ 21-23% ของรายได้ โดยเปลี่ยนมาจ่ายค่าธรรมเนียมใบอนุญาตและค่าธรรมเนียมอื่น รวมประมาณ 5.5% แทน
ทั้งนี้หาก กสทช. มีความจริงใจที่จะกำกับดูแลบริการ 3G ให้เป็นประโยชน์ต่อผู้บริโภคอย่างแท้จริงแล้ว ควรดำเนินการแก้ไขปัญหาผู้บริโภค ใน4ประเด็นดังต่อไปนี้
1. อัตราค่าบริการ กสทช.ตั้งเป้าให้มีราคาถูกลงอย่างน้อยเป็นอันดับที่สองในอาเซียน
2. การปรับลดอัตราค่าเชื่อมต่อโครงข่ายโทรศัพท์เคลื่อนที่ลงไม่ให้เกิน 25 สตางค์ต่อนาที และปรับลดค่าเชื่อมต่อโครงข่ายในการสื่อสารข้อมูลให้สอดคล้องกับต้นทุนจริง
3.  เร่งรัดพิจารณาเรื่องร้องเรียนจากผู้บริโภค โดยสั่งการให้สำนักงาน กสทช. สนับสนุนการทำหน้าที่ของ คณะอนุกรรมการคุ้มครองผู้บริโภคด้านกิจการโทรคมนาคมอย่างเต็มที่ และไม่บั่นทอนการทำงานของคณะอนุกรรมการดังกล่าว โดยใช้กลไกอื่น
และ 4.  ลดอุปสรรคในการเข้าสู่ตลาดของผู้ประกอบกิจการโทรคมนาคม โดยยกเลิกประกาศห้ามการครอบงำกิจการโดยคนต่างด้าว ซึ่งมีผลกีดกันไม่ให้ผู้ประกอบการรายใหม่เข้าสู่ตลาดทั้งในการประมูล 3G ที่ผ่านมา จนมีผู้เข้าประมูลเหลือเพียง 3 ราย และการประมูลใบอนุญาตอื่นๆ ที่จะมีขึ้นในอนาคต
อย่างไรก็ดีเมื่อช่วงเช้าที่ผ่านมา (24ต.ค.) ทางกสทช. นำโดย นายฐากร ตัณฑสิทธิ์  ได้เดินทางเข้าชี้แจงถึงความโปรงใสในการประมูล3ฌ ต่อ 4หน่วยงาน ได้แก่ ป.ป.ช.,สตง.,ดีเอสไอ และผู้ตรวจการแผ่นดิน รัฐสภา
พร้อมทั้งนำเอกสารการประมูลคลื่นความถี่ 2.1 กิกกะเฮิร์ท (GHz) ยืนยันความโปร่งใสในการคลื่นความถี่ 3 จี เมื่อวันที่ 16 ตุลาคมที่ผ่านมา มอบให้ทั้ง 4หน่วยงานด้วย
Mthai News
