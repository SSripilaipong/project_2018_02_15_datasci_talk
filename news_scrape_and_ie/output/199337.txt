
เว็บไซต์ข่าวสด รายงานว่า ข่าวจากกระทรวงการคลัง เปิดเผยในเรื่องของการปรับโครงสร้างภาษีเงินได้บุคคลธรรมดา นายกิตติรัตน์ ณ ระนอง รองนายกรัฐมนตรี และรมว.คลัง ได้สั่งให้กรมสรรพากรไปทำรายละเอียดการเพิ่มหักค่าลดหย่อนคู่ สมรสที่ปัจจุบันหักได้ 3 หมื่นบาท และการหักค่าลดหย่อนเลี้ยงดูบุตร ที่ปัจจุบันหักได้ 1.5 หมื่นบาท รวมกับค่าการศึกษาเพิ่มอีก 2,000 บาท เป็น 1.7 หมื่นบาท ว่าจะเพิ่มขึ้นได้สูงสุดเท่าไร
ทั้งนี้ นายกิตติรัตน์ได้ให้กรมสรรพากรทำตัวเลขการหักค่าลดหย่อนคู่สมรสเพิ่มตั้งแต่ 3 หมื่นบาท ถึง 6 หมื่นบาท ขณะที่การเพิ่มหักลดหย่อนค่าเลี้ยงดูบุตรให้ทำเพิ่มไปถึง 3 หมื่นบาท เพื่อดูว่าการเพิ่มแต่ละช่วงจะกระทบทำให้การเก็บภาษีหายไปจำนวนเท่าไร
สำหรับการลดหย่อนภาษีตัวอื่นๆ ที่ก่อนหน้านี้กรมสรรพากรเสนอให้มีการกำหนดเพดานหักลดหย่อนทั้งหมดต้องไม่เกินเท่าไร ยังไม่มีการเสนอให้ รมว.คลัง เห็นชอบ
ส่วนของ อัตราภาษีบุคคลธรรมดากรมสรรพากรได้เสนอให้มีการปรับอัตราใหม่ให้มีความถี่ มากขึ้นเริ่มตั้งแต่ 
– รายได้หลังหักรายจ่ายและค่าลดหย่อน 0-1.5 แสนบาท ได้รับการยกเว้นภาษี 
– รายได้ 1.5-3 แสนบาท เสียภาษี 5% 
– รายได้ 3-5 แสนบาท เสียภาษี 10% 
– รายได้ 5-7.5 แสนบาท เสียภาษี 15% 
– รายได้ 7.5 แสนบาท – 1 ล้านบาท เสียภาษี 20% 
– รายได้ 1-2 ล้านบาท เสียภาษี 25% 
– รายได้ 2-4 ล้านบาท เสียภาษี 30% และ 
– รายได้ตั้งแต่ 4 ล้านบาท เสียภาษี 35% จากปัจจุบันอัตราภาษีอยู่ที่ 10-37%
สำหรับอัตราภาษีใหม่จะ ให้กรมสรรพากรสูญเสียภาษีปีละ 2.7 หมื่นล้านบาท แต่เป็นการแบ่งเบาภาระของผู้เสียภาษี สร้างความเป็นธรรมให้กับผู้เสียภาษี โดยเฉพาะผู้ที่มีรายได้ไม่เกิน 1 ล้านบาท อย่างไรก็ตาม การปรับโครงสร้างภาษีบุคคลธรรมดาต้องใช้เวลาดำเนินการนานเพราะต้องการมีการ เสนอแก้ไขกฎหมายประมวลรัษฎากรของกรมสรรพากรไปยังสภาผู้แทนราษฎร
Mthai News
