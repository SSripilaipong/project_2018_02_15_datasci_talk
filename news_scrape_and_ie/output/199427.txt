
แนะนำร่องสร้างเส้นทางช่วงกรุงเทพฯ-บ้านภาชีก่อน เพื่อเป็นรางทดสอบ คาดใช้งบกว่า 440 ล้านบาทต่อกิโลเมตร
เว็บไซต์ ประชาชาติธุรกิจ  ได้อ้างแหล่งข่าวจากกระทรวงคมนาคม ที่ได้ออกมาเปิดเผยว่า เมื่อวันที่ 19 ตุลาคมที่ผ่านมา ทางการจีนได้ส่งผลการศึกษาการสร้างรถไฟความเร็วสูง 2เส้นทาง ได้แก่ เส้นทางกรุงเทพฯ-เชียงใหม่ และกรุงเทพฯ-หนองคาย ให้กับกระทรวงการคมนาคมแล้ว
โดยในผลการศึกษาดังกล่าวได้เสนอแนะให้รัฐบาลไทยนำร่องสร้างทางรถไฟความเร็วสูงในช่วงกรุงเทพฯ-บ้านภาชี ระยะทางประมาณ 81.8 กิโลเมตรก่อน เพื่อเป็นรางทดสอบ โดยใช้งบประมาณก่อสร้างรวมอยู่ที่ 35,992 ล้านบาท ก่อนที่จะขยับสร้างเฟสต่อไปจนถึงจังหวัดพิษณุโลก ในเส้นทาง กรุงเทพ-เชียงใหม่ และเส้นทางสายอีสานกรุงเทพฯ-หนองคาย
ทั้งนี้สาเหตุที่ทางการจีนเลือกเส้นทางช่วงกรุงเทพฯ-บ้านภาชีนั้น เนื่องจากสถานีอยุธยาเป็นสถานีเก่า และเป็นพื้นที่ทางประวัติศาสตร์ จึงได้เสนอให้สร้างในเส้นทางดังกล่าวก่อน โดยมีรูปแบบโครงสร้างออกแบบเป็นทางยกระดับตั้งแต่สถานีบางซื่อ-รังสิต จากนั้นลดระดับอยู่บนดินจนถึง จ.พระนครศรีอยุธยา
สำหรับรูปแบบในการลงทุนนั้นคาดว่าจะให้เอกชนมาร่วมลงทุนรูปแบบ PPP โดยรัฐจ่ายค่าก่อสร้างงานโยธา และให้เอกชนมาลงทุนระบบอาณัติสัญญาณ แต่จะให้ใครมาบริหารโครงการนั้น ตอนนี้ยังไม่ชัดเจน แต่เชื่อว่าในปี 2556 จะเปิดให้ประมูลได้ และเริ่มก่อสร้างในปี 2557 ต่อไป
Mthai News
