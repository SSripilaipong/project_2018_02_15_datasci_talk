
เนรมิตพื้นที่ 22ไร่ บนพื้นที่เขตบางบอน สานความสุขประชาชน
นายวสันต์ มีวงษ์ โฆษกกรุงเทพมหานคร (กทม.) ได้ออกมาเปิดเผยภายหลังการประชุมผู้บริหาร กทม.ว่า ที่ประชุมมีมติเห็นชอบให้มีการจัดสร้างตลาดนัดสวนจำปีขึ้นที่บริเวณที่ดินของสำนักงานทรัพย์สินส่วนพระมหากษัตริย์ บนเนื้อที่ 122 ไร่ ในซอยเพชรเกษม 69 (บางบอน)
ทั้งนี้การจัดสร้างสวนดังกล่าวก็เพื่อทดแทนตลาดนัดจตุจักร โดยให้มีรูปแบบของสวนและตลาดผสานกลมกลืนอยู่ด้วยกัน ซึ่งภายในนอกจากจะมีตลาดเป็นแหล่งช็อปปิ้งแล้ว ยังมีสวนสาธารณะ ลานกีฬา ลานกิจกรรม ศูนย์ฝึกอาชีพให้กับคนในท้องถิ่น รวมอยู่ด้วย
สำหรับการก่อสร้างจะแบ่งเป็น 2ระยะด้วยกัน คือระยะที่1ใช้เวลาการดำเนินงาน 300 วัน ในพื้นที่ประมาณ 22 ไร่ งบประมาณ 95 ล้านบาท ส่วนระยะที่ 2 ใช้พื้นที่ประมาณ 30 ไร่ จะดำเนินการตามความจำเป็นและความเหมาะสมเมื่อโครงการระยะที่ 1 แล้วเสร็จ ขณะที่ชื่อตลาดนัดจำปีเป็นการตั้งชื่อชั่วคราวอาจต้องปรับเปลี่ยนตามความเหมาะสม
Mthai News
