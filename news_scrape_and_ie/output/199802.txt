
เรียกว่าเดือดไม่แพ้ตลาดน้ำดำเลยทีเดียว สำหรับสองยักษ์ใหญ่ของตลาดชาเขียว ซึ่งก่อนหน้านี้ทาง อิชิตัน กรุ๊ป เปิดเกมรุกตลาดช่วงโค้งสุดท้าย ด้วยการอัดงบกว่า 120 ล้านบาท ส่งหมัดเด็ด บิ๊กแคมเปญ “ ลุ้นรหัสรวยเปรี้ยง อิชิตัน 60 วัน 60 ล้าน ” พร้อมโชคชั้น 2 แจกไอโฟน5 100 เครื่อง ไปแล้วเมื่อ 1 ตุลาคม ที่ผ่านมานั้น
ล่าสุด ด้านโออิชิ กรุ๊ป โดยคุณอนิรุทธิ์ มหธร รองกรรมการผู้จัดการ สายงานธุรกิจเครื่องดื่ม เปิดเผยว่า ในช่วงไตรมาสสี่โออิชิจะใช้งบในการทำตลาดเป็นงบสูงสุดเป็นประวัติการณ์
ซึ่งแคมเปญหลักที่จะทำในช่วงไตรมาสสี่ของปีนี้คือ  “รวยซ้ำรวยซ้อน ได้ทั้งล้านได้ทั้งรถ กับโออิชิ”
ด้วยการส่งฝา กล่อง และหูกระป๋อง ของผลิตภัณฑ์โออิชิ ชาคูลล์ซ่า และ อะมิโน โอเค มาชิงโชค ลุ้นทองคำมูลค่า 1 ล้าน และรถยนต์ มาสด้า 2 เอลิแกนซ์ รุ่นสปิริต โดยมีการจับรางวัลทุกวัน พร้อมรางวัลใหญ่ส่งท้ายด้วยทองคำมูลค่า 10 ล้านบาท
โดยแคมเปญจะเริ่มตั้งแต่วันที่ 1 พฤศจิกายน 2555-15 กุมภาพันธ์ 2556 รวมมูลค่ารางวัลในแคมเปญนี้กว่า 100 ล้านบาท ถือว่ามากสุดเท่าที่เคยจัดโปรโมชั่นมา คาดว่าแคมเปญนี้จะช่วยผลักดันยอดขายของโออิชิให้เติบโตกว่า 60% เมื่อเทียบกับช่วงเดียวกันของปีก่อนหน้า
Mthai News

