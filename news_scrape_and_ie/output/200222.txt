
ด้าน ณัฐวุฒิ ไฟแรง มั่นใจสานต่อนโยบายจำนำข้าวได้
นายทิฆัมพร นาทวรทัต รองอธิบดีกรมการค้าระหว่างประเทศ กระทรวงพาณิชย์ เปิดเผยว่า ปัจจุบันราคาข้าวส่งออกออกไทยที่ราคาเฉลี่ย 679 เหรียญสหรัฐฯ ต่อตัน เป็นระดับราคาที่มีศักยภาพ และอยู่ในเกณฑ์ที่น่าพอใจ
แม้ยอดส่งออกข้าวในเดือนที่ผ่านมา จะอยู่ที่ 5.55 ล้านตัน แต่เมื่อคิดเป็นมูลค่า ก็สูงถึง 3,768 เหรียญสหรัฐฯ ทำรายได้เป็นอันดับ 1 ของผู้ส่งออกข้าวทั่วโลก ในขณะที่ประเทศคู่แข่งส่งออกข้าวได้ในราคาที่ต่ำกว่า
ส่วนยอดการส่งออกข้าวล่าสุดเมื่อวันที่ 23 ตุลาคมที่ผ่านมา เมื่อคิดในเชิงปริมาณ ไทยเป็นอันดับ 3 ของประเทศที่ส่งออกข้าวมากที่สุดในโลก แต่ในเชิงมูลค่า ไทยเป็นผู้ส่งออกข้าวที่สร้างมูลค่าการขายได้มากที่สุดในโลก
โดยผู้ส่งออกข้าวเชิงปริมาณอันดับ 1 คือ เวียดนาม มียอดส่งออก 6.37 ล้านตัน คิดเป็นมูลค่ากว่า 2,600 ล้านเหรียญสหรัฐฯ รองลงมาคือ อินเดีย 5.93 ล้านตัน คิดเป็นยอดส่งออกกว่า 3,100 ล้านเหรียญสหรัฐฯ ในขณะที่ไทยมียอดส่งออกข้าว 5.55 ล้านตัน คิดเป็นมูลค่าสูงกว่า 3,700 ล้านเหรียญสหรัฐฯ
อย่างไรก็ตาม การส่งออกข้าวยังมีปัจจัยบวกเพิ่มเติม เนื่องจากประเทศเวียดนามประสบปัญหาภัยแล้ง ผลผลิตเสียหาย ในขณะที่อินเดีย ก็ประสบปัญหาส่งมอบข้าวล่าช้า และการยกเลิกคำสั่งห้ามนำเข้าข้าว รวมทั้งปัญหาภัยแล้งในไนจีเรีย ซึ่งจะทำให้ไทยมีโอกาสส่งออกข้าวได้มากขึ้น
ขณะที่วันนี้ (2 พ.ย.) นายบุญทรง เตริยาภิรมย์ รัฐมนตรีว่าการกระทรวงพาณิชย์ นายณัฐวุฒิ ใสยเกื้อ รัฐมนตรีช่วยว่าการกระทรวงพาณิชย์ พร้อมด้วยผู้บริหารระดับสูง ได้ประชุมรับมอบงาน เนื่องจากนายณัฐวุฒิ เข้ารับตำแหน่งใหม่
ซึ่งรัฐมนตรีว่าการกระทรวงพาณิชย์ มอบหมายให้นายณัฐวุฒิ ใสยเกื้อ รับผิดชอบกรมพัฒนาธุรกิจการค้า กรมทรัพย์สินทางปัญญา ศูนย์ส่งเสริมศิลปาชีพระหว่างประเทศ สถาบันวิจัยและพัฒนาอัญมณีและเครื่องประดับแห่งชาติ นอกจากนี้ยังให้กำกับ ดูแล และติดตามราคาสินค้าและค่าครองชีพด้วย
ด้านนายณัฐวุฒิ ใสยเกื้อ รัฐมนตรีช่วยว่าการกระทรวงพาณิชย์ กล่าวว่า จะเชิญผู้บริหารระดับสูงของทุกหน่วยงานที่เขารับผิดชอบร่วมประชุมอีกครั้ง ในวันที่ 5 พฤศจิกายนนี้ เพื่อชี้แจง ทำความเข้าใจ รายละเอียดงานของแต่ละกรม
นอกจากนี้ ยังได้กล่าวถึงถึงโครงการจำนำข้าวว่า นโยบายจำนำข้าว เป็นนโยบายหลักของพรรคเพื่อไทยตอนหาเสียงเลือกตั้ง เขาในฐานะสมาชิกพรรคเพื่อไทย จึงมีความเข้าใจนโยบายดังกล่าวเป็นอย่างดี และมั่นใจว่าจะสามารถปฏิบัติหน้าที่
ในฐานะรัฐมนตรีช่วยว่าการกระทรวงพาณิชย์ได้ และยังระบุว่า พร้อมตอบทุกคำถามเกี่ยวกับโครงการรับจำนำข้าว ในที่ประชุมสภาผู้แทนราษฎร หากฝ่ายค้านเปิดอภิปรายไม่ไว้วางใจได้
ข้อมูลจาก Voice Tv
Mthai News
