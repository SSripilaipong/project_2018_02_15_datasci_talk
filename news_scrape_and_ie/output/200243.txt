
เหตุไม่มีหลักเกณฑ์การพิจารณาที่ชัดเจน เป็นไปเพื่อเอื้อประโยชน์เอกชนเจ้าอื่น
นางพรพรรณ เตชรุ่งชัยกุล ประธานเจ้าหน้าที่ปฏิบัติการ บริษัท อาร์เอส จำกัด (มหาชน) ได้ออกมากล่าวถึงกรณีที่ กสทช. ออกมาสั่งบังคับให้ทางบริษัท อาร์เอส ต้องถ่ายทอดสดฟุตบอลโลก 2014 ในช่องฟรีทีวี แม้จะเป็นลิขสิทธิ์ของบริษัท ว่า หลักเกณฑ์นี้ไม่สามารถปฏิบัติได้จริง และจะนำมาซึ่งปัญหาและความวุ่นวายอีกมากมาย ดังเช่นที่เคยเกิดขึ้นกับการถ่ายทอดสดฟุตบอลแห่งชาติยุโรปเมื่อกลางปีที่ผ่านมา
ประกาศฉบับนี้ไม่มีหลักเกณฑ์การพิจารณาที่ชัดเจนและเหมาะสม การแข่งขันกีฬาในระดับโลกมีอีกมากมายหลายประเภท เราไม่แน่ใจว่ากสทช.ใช้เกณฑ์อะไรและทำไปเพื่อใคร ได้คำนึงหรือไม่ว่าจะเกิดความเสียหาย และความวุ่นวายตามมา
ทั้งนี้การที่อาร์เอสได้รับสิทธิ์มาจากฟีฟ่าหรือสหพันธ์ฟุตบอลนานาชาตินั้น ไม่ใช่รายการที่เป็นลิขสิทธิ์ของรัฐหรือสาธารณะประโยชน์ของแผ่นดิน หากแต่เป็นลิขสิทธิ์ของบุคคล
โดยเฉพาะอย่างยิ่งเป็นบุคคลที่มิได้อยู่ภายในราชอาณาจักรไทย และภายใต้บังคับของกฎหมายไทย ดังนั้นอาร์เอสในฐานะผู้ได้รับสิทธิจำเป็นต้องปฏิบัติตามสัญญาที่ฟีฟ่าบังคับใช้กับทุกประเทศทั่วโลก
ข้อกำหนดหรือข้อบังคับดังกล่าวของกสทช. จึงเป็นการกระทบถึงสิทธิของเจ้าของลิขสิทธิ์ (รวมถึงสิทธิของผู้ได้รับอนุญาตจากเจ้าของลิขสิทธิ์) อันเป็นการออกกฎที่ไม่เป็นมาตรฐานสากล และไม่เคารพต่อกฎหมายทรัพย์สินทางปัญญาและจะไม่เป็นที่ยอมรับจากนานาชาติ
ทั้งนี้หากภาครัฐต้องการที่จะรักษาผลประโยชน์โดยรวมของประชาชน ก็ต้องเป็นผู้ยอมลงทุนจ่ายค่าลิขสิทธิ์แก่เจ้าของลิขสิทธิ์เสียเอง ประชาชนจึงมีโอกาสได้รับชมการถ่ายทอดดังกล่าวได้
Mthai News
