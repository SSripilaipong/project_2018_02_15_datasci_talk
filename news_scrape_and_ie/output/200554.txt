
พ.อ.นที ศุกลรัตน์  รองประธานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ในฐานะประธานคณะกรรมการกิจการกระจายเสียงและโทรทัศน์ (กสท.) เปิดเผยว่า
ที่ประชุมได้เห็นชอบร่างประกาศ 3 ฉบับ ประกอบด้วย 
– หลักเกณณ์รายการโทรทัศน์สำคัญที่ให้เผยแพร่ได้เฉพาะในการบริการโทรทัศน์ที่เป็นการทั่วไป 
– หลักเกณฑ์การจัดทำผังรายการสำหรับการให้บริการกระจายเสียงและโทรทัศน์ และ 
– หลักเกณฑ์การกระทำอันเป็นการเอาเปรียบผู้บริโภคในกิจการกระจายเสียงและกิจการโทรทัศน์
โดยร่างประกาศทั้ง 3 ฉบับได้ผ่านการรับฟังความเห็นสาธารณะแล้ว เตรียมที่จะนำเสนอบอร์ด กสทช. วันที่ 14 พ.ย. นี้ เพื่อพิจารณาอนุมัติ และนำไปประกาศในราชกิจจานุเบกษา เพื่อมีผลบังคับใช้ต่อไป
ทั้งนี้ ร่างประกาศเรื่องหลักเกณณ์รายการโทรทัศน์สำคัญที่ให้เผยแพร่ได้เฉพาะในการบริการโทรทัศน์ที่เป็นการทั่วไป นั้น  ซึ่งได้กำหนดให้รายการที่ต้องถ่ายทอดให้ประชาชนได้รับชมทุกช่องทางผ่านฟรีทีวี ได้แก่ 
 1. ซีเกมส์  
 2.อาเซียนพาราเกม  
 3. เอเชียนเกมส์  
 4. เอเซียนพาราเกมส์  
 5. โอลิมปิก   
 6.พาราลิมปิก และ  
 7.ฟุตบอลโลกรอบสุดท้าย 32 ทีม
เพราะถือเป็นการคุ้มครองผู้บริโภคให้สามารถดูรายการดังกล่าวได้ทุกช่องทางผ่านฟรีทีวี  โดยไม่มีข้อยกเว้นว่าจะดูผ่านเคเบิลทีวี ทีวีดาวเทียม  และทีวีแบบบอกรับสมาชิก
พ.อ.นที กล่าวต่อว่า ส่วนกรณีที่บริษัท อาร์เอส จำกัด (มหาชน) ในฐานะผู้ซื้อลิขสิทธ์การถ่ายทอดฟุตบอลโลก 2014 ที่ประเทศบราซิล ได้ออกมามาโต้แย้งร่างประกาศ กสทช. เนื่องจากมีความกังวลว่าจะเกิดปัญหาละเมิดลิขสิทธิ์ นั้น หากอาร์เอสมีข้อสงสัย สามารถหารือกับ กสทช. ได้ เพราะยังมีเวลาในการดำเนินการอีก 2 ปีในการแก้ไขปัญหา 
   
 “การออกประกาศดังกล่าว ถือว่ามีความสำคัญในการกำกับดูแล เพื่อให้ประชาชนทุกคนเข้าถึงบริการกระจายเสียงและโทรทัศน์  ไม่ว่าจะรายการที่กำหนดไว้จะถ่ายทอดช่องทางใด คนไทยก็ต้องได้ดู ยืนยันว่าต้องไม่มีจอดำ เพราะมีกฎบังคับแล้วว่ารายการ 7 รายการ จะต้องถ่ายทอดผ่านฟรีทีวีด้วย  และผู้ประกอบการไม่มีสิทธิ์ที่จะถ่ายทอดแบบครึ่ง ๆ กลาง ๆ  ถ้าผมจำไม่ผิดว่า อาร์เอส เคยพูดไว้ก่อนหน้านี้ ว่าการถ่ายทอดฟุตบอลโลก 2014 ไม่มีจอดำแน่ เพราะถ้าไม่ดำเนินการตามก็ต้องตักเตือน ปรับ และขั้นรุนแรงคือเพิกถอนใบอนุญาต ซึ่งต้องใช้เวลาในการพิจารณา ”
ผู้สื่อข่าวรายงานว่า เมื่อวันที่ 5 พ.ย.ที่ผ่านมา ได้มีตัวแทนเครือข่ายเยาวชนสื่อสร้างสรรค์ เครือข่ายครอบครัวเฝ้าระวังและสร้างสรรค์สื่อ ได้ยื่นหนังสือต่อ กสทช. เพื่อขอให้ทบทวนร่างประกาศหลักเกณฑ์การจัดทำผังรายการสำหรับการให้บริการกระจายเสียงหรือโทรทัศน์  เนื่องจากเห็นว่าร่างประกาศดังกล่าว ยังไม่สมบูรณ์ และไม่ก่อให้เกิดประโยชน์ต่อเด็กและเยาวชน  โดยขอให้ปรับปรุงช่วงเวลาการรับชมรายการที่เหมาะสมกับเยาวชน และเพิ่มเวลาสำหรับเด็กและเยาวชนให้มากขึ้น จากที่กำหนดไว้  60 นาทีต่อวัน   หรือขอเวลาตั้งแต่ 16.00-20.30 น.เป็นรายการของเด็กและเยาวชน เป็นต้น
ขอบคุณข้อมูลจาก สำนักข่าวไทย
Mthai News
