
ชี้สัญาเช่าตึก 900ล้านถูกต้อง ไม่ผิดพ.ร.บ.ตลาดหลักทรัพย์
MThai News  ผู้สื่อข่าวรายงานว่า ศาลอาญา มีคำพิพากษายกฟ้องหลังจากศาลอุทธรณ์สั่งให้ทำคำพิพากษาใหม่คดีที่พนักงานอัยการฝ่ายคดีพิเศษ 1 และบมจ.ไออาร์พีซี (IRPC), บมจ.อุตสาหกรรมปิโตรเคมีกัลไทย (TPI) ร่วมกันเป็นโจทย์ ยื่นฟ้องนายประทีป เลี่ยวไพรัตน์ อดีตกรรมการ TPI ,
นายประมวล เลี่ยวไพรัตน์ อดีตกรรมการ TPI, นายประชัย เลี่ยวไพรัตน์ อดีตประธานเจ้าหน้าที่บริหาร TPI, นายประหยัด เลี่ยวไพรัตน์ อดีตกรรมการ TPI, น.ส.มาลินี เลี่ยวไพรัตน์ อดีตกรรมการ TPI และบริษัทพรชัยวิสาหกิจ จำกัด เป็นจำเลยที่ 1-6
ทั้งนี้ ในคดีดังกล่าวโจทก์ระบุว่าจำเลยร่วมกันกระทำผิด พ.ร.บ.หลักทรัพย์และตลาดหลักทรัพย์ พ.ศ. 2535 มาตรา 311,313 และ 315 ฐานร่วมกันกระทำการใดเพื่อช่วยเหลือและให้ความสะดวกกรรมการบริษัททำให้เกิดความเสียหายด้านการยักยอกทรัพย์ทำสัญญาเช่าตึกทีพีไอ
ที่กลุ่มผู้ให้เช่าและผู้เช่าเป็นกลุ่มเดียวกันและมีการชำระค่าเช่าล่วงหน้า 90 ปี ตามสัญญาเช่ารวม 4 ฉบับ เป็นเงินมูลค่า 956,842,206 บาท อันเป็นการชำระค่าเช่าล่วงหน้าเกินเวลาที่กฎหมายกำหนด
อย่างไรก็ตาม ศาลฯ อ่านคำพิพากษาว่า เมื่อพิจารณาพยานหลักฐานแล้วเห็นว่าการกระทำดังกล่าวของจำเลยทั้งหมดไม่ได้ทำให้บริษัทเสียหาย อีกทั้งหากกรณีดังกล่าวเป็นเหตุให้บริษัทเสียหายจริง ผู้จัดการแผนฟื้นฟูก็จะต้องมีการทักท้วง แต่ก็ไม่เคยมีการทักท้วงเรื่องดังกล่าว
ดังนั้นจึงชี้ให้เห็นว่าไม่ได้สร้างความเสียหายหรือมีเจตนาทุจริตตามที่โจทก์ฟ้อง เมื่อรับฟังได้ว่าไม่มีการกระทำทุจริตแล้วก็ไม่เกี่ยวยึดเชื่อมโยงให้ผู้อื่นเข้ามากระทำการเพื่อช่วยเหลือหรืออำนวยความสะดวกให้กรรมการอื่นเข้ามายักยอกทรัพย์ ศาลจึงเห็นว่าไม่มีความผิด
MThai News
