
นายอนุชาติ ดีประเสริฐ ผู้อำนวยการอาวุโสธุรกิจเช่าซื้อรถยนต์ ธนาคารธนชาต เปิดเผยกับ “ประชาชาติธุรกิจ” ว่า ขณะนี้เริ่มเห็นสัญญาณในตลาดแล้วว่ามีผู้บริโภคจำนวนหนึ่งที่ขอสินเชื่อเช่าซื้อรถยนต์เพื่อใช้สิทธิ์คืนภาษีรถคันแรกประสบปัญหา โดยบางรายที่เริ่มเห็นว่าตนเองไม่สามารถชำระหนี้ได้ก็จะขอนำรถมาคืน
นายอนุชาติวิเคราะห์ว่าส่วนหนึ่งเป็นกลุ่มที่มีความต้องการใช้จริง แต่ยังไม่มีความสามารถซื้อได้ อีกกลุ่มหนึ่งคือ การยืมสิทธิ์ผู้อื่นมาใช้ ความระมัดระวังด้านวินัยทางการเงินก็จะไม่ได้ตระหนักมากนัก นอกจากนี้นโยบายรถคันแรกยังเป็นการดึงความต้องการของลูกค้าบางรายที่อาจจะมีความสามารถเพียงซื้อรถจักรยานยนต์ให้ขยับขึ้นมาซื้อรถยนต์แทน เช่น อีโคคาร์ ซึ่งราคารถและค่างวดจะไม่สูงมาก
ด้านนายชลิต ศิลป์ศรีกุล ผู้ช่วยกรรมการผู้จัดการใหญ่ ธนาคารทิสโก้ กล่าวว่า ยอมรับว่าอานิสงส์รถคันแรก ทำให้ยอดขายรถยนต์ในประเทศปีนี้เพิ่มขึ้นสูงถึง 75% หรือประมาณ 1.4 ล้านคัน
แหล่งข่าวจากธุรกิจผู้ให้บริการเช่าซื้อรถยนต์รายหนึ่งให้ความเห็นว่า หนึ่งในสาเหตุสำคัญที่ทำให้ผู้บริโภคเกิดปัญหาคืนรถในตอนนี้ก็คือ ธุรกิจเช่าซื้อแข่งปล่อยสินเชื่อที่อนุญาตให้ดาวน์ต่ำตั้งแต่ 20% ลงมา เป็นการกวาดกลุ่มลูกค้าที่มีความเสี่ยงสูงเข้ามาในพอร์ต ยิ่งดาวน์ต่ำ ภาระสินเชื่อที่ต้องจ่ายคืนก็จะสูง ดอกเบี้ยจะแพงกว่า ก็จะทำให้เกิดปัญหาว่าไม่สามารถผ่อนชำระได้ไหว โดยเชื่อว่ากลุ่มนี้น่าจะอยู่ในตลาดอีโคคาร์ค่อนข้างมาก เพราะรถราคาไม่สูงมากมีโอกาสที่ลูกค้ากลุ่มที่ความสามารถทางการเงินยังไม่พร้อมจะเข้ามาได้ง่ายกว่า โดยในกลุ่มผู้ปล่อยสินเชื่อเช่าซื้อรายใหญ่ขณะนี้ ต่างเริ่มเห็นสัญญาณปัญหาที่ลูกค้าหยุดผ่อนชำระบ้างแล้ว
ทั้งนี้ข้อมูลผู้ใช้สิทธิ์คืนภาษีรถคันแรกณ 30 พ.ย. 2555 จำนวน 632,153 คัน คิดเป็นมูลค่า 46,700 ล้านบาท
ขอบคุณที่มา  ประชาชาติธุรกิจ
MThai News
