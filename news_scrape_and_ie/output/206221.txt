
ผู้สื่อข่าวรายงานว่า  นายขวัญชัย ปภัสร์พงษ์ ประธานจัดงานมหกรรมยานยนต์ กล่าวว่าการจัดงานมหกรรมยานยนต์ผ่านไป 4 วัน ตั้งแต่วันที่ 29 พ.ย.- 2ธ.ค.ที่ผ่านมามียอดจองทั้งสิ้น 20,506 คัน อันดับ 1 ฮอนด้า 5,034 คัน โตโยต้า 4,229 คัน นิสสัน 1,983 คัน อีซูซุ 1,724 คัน และมาสด้า 1,319คัน ยอดจองดังกล่าวเติบโตกว่าช่วงเดียวกันของปีที่แล้วกว่า 200%จากยอดรวมดังกล่าวเป็นยอดจองรถเล็ก 30-40%
นายสมชาย พูลสวัสดิ์ อธิบดีกรมสรรพสามิตกล่าวว่ากรมสรรพสามิตได้ทำหนังสือตอบกลับไปยังสมาคมอุตสาหกรรมยานยนต์ไทยไปแล้วว่ารถยนต์ที่จะได้รับแล้วสิทธิคืนเงินภาษีไม่เกิน 1 แสนบาทนั้นจะต้องเป็นไปตามรายชื่อที่กรมสรรพสามิตประกาศ หากจะมีรุ่นใหม่ๆ เข้ามาจะต้องตั้งไลน์การผลิตและเสียสรรพสามิตไปแล้วบางส่วนเพราะภาษีสรรพสามิตจะเป็นการคิดจากราคาหน้าโรงงานเมื่อจะนำสินค้าที่ผลิตแล้วออกจำหน่ายเท่านั้น ดังนั้นประชาชนที่จะจองซื้อรถยนต์รุ่นใดๆจะต้องตรวจสอบข้อมูลให้ละเอียดก่อนว่ามีสิทธิที่จะได้รับคืนเงินตามเงื่อนไขหรือไม่
อย่างไรก็ตาม ผู้สื่อข่าวระบุว่า หลังจากกรมสรรพสามิตไม่อนุมัติให้โตโยต้า วีออสโมเดล 2013 เข้าเกณฑ์ได้รับสิทธิคืนภาษีรถยนต์คันแรก ทำให้ขณะนี้ยอดจองรถเก๋งในเดือนธันวาคมค่ายฮอนด้ามีโอกาสสูงจะแซงหน้าค่ายโตโยต้า เนื่องจากฮอนด้าเพิ่งเปิดตัวอีโคคาร์ บริโอ้ อเมซ รถซีดาน 4 ประตู ได้สิทธิคืนภาษีในโครงการรถคันแรกทำให้ยอดจองขณะนี้สูงมาก โดยเฉพาะในงานมหกรรมยานยนต์ ระหว่างวันที่ 29 พ.ย.- 10 ธ.ค. 2555 ที่เมืองทองธานี ค่ายฮอนด้าแซงโตโยต้าแล้วและคาดว่าจะเริ่มทำยอดจองทิ้งห่างเรื่อยๆ
MThai News
