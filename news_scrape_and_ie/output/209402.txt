
“ประชาชาติธุรกิจ” รายงานว่า แหล่งข่าวระดับสูงจากสำนักงานคณะกรรมการกิจการ กระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เปิดเผยกับประชาชาติธุรกิจว่า
ที่ประชุมคณะกรรมการกิจการโทรคมนาคม (กทค.) วันที่ 19 ธ.ค. 2555 ได้อนุมัติโครงการทดสอบ และทดลองระบบบรอดแบนด์ไร้สาย ความเร็วสูง Broadband Wireless Access-BWA ความถี่ 2300 MHz (20 MHz) ด้วยเทคโนโลยี Long Term Evolution (LTE) หรือ 4G ของเอไอเอส โดยให้ดำเนินการได้ 90 วัน หลังจากก่อนหน้านี้ ได้ทดสอบบริการมาแล้วครั้งหนึ่ง
โดยโครงการใหม่ยังคงใช้พื้นที่เดิม ที่เอไอเอสเคยทดสอบไปแล้ว แต่เปลี่ยนรูปแบบการกระจายสัญญาณจากอุปกรณ์ทดสอบจากชุมสายไปยังอุปกรณ์ปลาย ทาง เป็นการส่งสัญญาณจากจุดต่อจุดก่อนส่งไปให้อุปกรณ์ปลายทาง ซึ่งเลขาธิการ กสทช. ได้อนุมัติให้เอไอเอสใช้อุปกรณ์เดิม
สถานที่ทดสอบความเร็ว 4G ของเอไอเอส มีสถานีฐาน 20 แห่ง แบ่ง 2 พื้นที่ เขตกรุงเทพฯชั้นใน บริเวณ ถ.พระราม 1 สยามดิสคัฟเวอรี่ สยามพารากอน ยาวมาถึงเซ็นทรัลเวิลด์ และกรุงเทพฯชั้นนอก ย่านแจ้งวัฒนะ ตั้งแต่สำนักงานใหญ่ บมจ.ทีโอที ไปจนถึงบริเวณศูนย์ราชการ ซึ่งจะเป็นการทดสอบในเชิงเทคนิค และเปิดใช้บริการเฉพาะกลุ่มที่ได้รับการคัดเลือก
ขอบคุณข้อมูลจาก   http://www.prachachat.net/news_detail.php?newsid=1356278804&grpid=09&catid=06&subcatid=0600
MThai News
