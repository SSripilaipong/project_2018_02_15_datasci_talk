ภาพประกอบ ไม่เกี่ยวข้องกับข่าว
ตั้งเป้าบังคับใช้สิ้นปี56 ลากยาว 7 อำเภอดังท่องเที่ยว
เว็บไซต์  ประชาชาติธุรกิจ  ได้รายงานถึงกรณีที่กรมโยธาธิการและผังเมือง ได้ออกประกาศทำการวางผังเมืองใหม่ในพื้นที่ จ.นครราชสีมา เพื่อป้องกันการชุมนุมเมืองเจริญเติบโตแบบไร้ทิศทาง โดยระบุว่า
เมื่อวันที่ 5 กันยายนที่ผ่านมา กรมโยธาธิการและผังเมือง โดยสำนักงานโยธาธิการและผังเมืองจังหวัดนครราชสีมา ได้เชิญหน่วยงานที่เกี่ยวข้องเข้าร่วมประชุมที่ศาลากลางจังหวัดนครราชสีมา เพื่อรับฟังแนวนโยบายการจัด “โครงการวางผังนโยบายพัฒนาพื้นที่กลุ่มอำเภอ 7 อำเภอในจังหวัดนครราชสีมา”
สาระสำคัญคือการจัด “โซนนิ่ง” (การกำหนดการใช้ประโยชน์ที่ดิน) และการจัดทำผังระดับ “อำเภอ” ในจังหวัดนครราชสีมา ได้แก่ อำเภอปากช่อง เมืองนครราชสีมา โชคชัย สูงเนิน ปักธงชัย วังน้ำเขียว และครบุรี
ทั้งนี้รวมถึงพื้นที่ในบริเวณรอบอุทยานแห่งชาติเขาใหญ่ด้วย ซึ่งปัจจุบันมีกลุ่มทุนทั้งจากส่วนกลางและท้องถิ่นเข้าไปพัฒนาโครงการ อสังหาริมทรัพย์เป็นจำนวนมาก อาทิ บ้านพักตากอากาศ คอนโดมิเนียม โรงแรม รีสอร์ต แหล่งช็อปปิ้ง ฯลฯ
หลักการของโครงการดังกล่าวเพื่อใช้เป็นกรอบแนวทางการควบคุมและจัดระเบียบการใช้ประโยชน์ที่ดิน โดยมีวัตถุประสงค์ 4 ข้อ คือ 
 1) จัดระเบียบการใช้ประโยชน์ที่ดินในการพัฒนาเมือง พัฒนาโครงสร้างพื้นฐานขององค์กรปกครองส่วนท้องถิ่น ให้สอดคล้องกันทั้งในระดับ “อำเภอ” และ “จังหวัด”
2) กำหนดการใช้ ประโยชน์ที่ดินเพื่อรองรับการตั้งถิ่นฐานของชุมชน การลงทุนระบบสาธารณูปโภค การกำหนดพื้นที่อุตสาหกรรม พื้นที่เสี่ยงภัย พื้นที่สงวน-อนุรักษ์ และพัฒนาระบบโครงข่ายคมนาคมขนส่ง
3) การป้องกันบรรเทาปัญหาจากภัยพิบัติธรรมชาติ การกำหนดพื้นที่เสี่ยงภัยต่าง ๆ พื้นที่รับน้ำ (แก้มลิง)
และ 4) นำไปสู่การจัดทำแผนผังโครงการพัฒนาระดับท้องถิ่น การออกข้อบังคับหรือข้อบัญญัติขององค์กรปกครองส่วนท้องถิ่น กำหนดกรอบเพื่อให้มีผลบังคับใช้ภายในสิ้นปี 2556
นายสมเกียรติ พยัคฆ์กุล  นายกเทศมนตรีตำบลหมูสี สำนักงานเทศบาลตำบลหมูสี อำเภอปากช่อง จังหวัดนครราชสีมา เปิดเผยว่า สำนักงานเทศบาลตำบลหมูสี ซึ่งรับผิดชอบพื้นที่ 107 ตร.กม. ครอบคลุม 19 หมู่บ้าน
เป็นหนึ่งในหน่วยงานที่ได้รับเชิญจากโยธาฯ จังหวัด เข้าร่วมประชุมโครงการนี้ด้วย และมีความเห็นว่าหากจะทำโซนนิ่งในพื้นที่เขาใหญ่จะต้องพิจารณา ถึงข้อดี-ข้อเสียอย่างรอบคอบ รวมถึงเปิดรับฟังความคิดเห็นจากประชาชนที่อยู่อาศัยในพื้นที่
ทั้งนี้ การประชุมเมื่อวันที่ 5 กันยายนที่ผ่านมา เป็นนัดแรก ทางโยธาฯ จังหวัด ได้แจ้งนโยบายให้ทราบ แต่ยังไม่ได้ลงรายละเอียดประเภทการจัดโซนนิ่งในแต่ละพื้นที่ว่าจะมีอะไรบ้าง
เช่น เขตที่อยู่อาศัย, พื้นที่การเกษตร, พื้นที่อนุรักษ์สิ่งแวดล้อม, ย่านสถานบันเทิง ฯลฯ รายละเอียดได้มอบหมายให้ท้องถิ่นและอำเภอมาดำเนินการต่อ อย่างไรก็ตามประเมินว่าภายใน 4-5 ปีข้างหน้า
พื้นที่เขาใหญ่จะกลายเป็นสังคมเมือง เห็นได้จากการลงทุนพัฒนาที่อยู่อาศัย โรงแรม รีสอร์ต แหล่งท่องเที่ยว ที่มีเข้ามาอย่างต่อเนื่อง
โดยเฉพาะบริษัทพัฒนาที่ดินจากส่วนกลาง อาทิ บมจ.แสนสิริที่เข้ามาพัฒนาโครงการคอนโดฯ วิลล่า และโรงแรมในเขาใหญ่, บริษัท ซีนิคอล ดีเวลลอปเม้นท์ จำกัด
ที่เข้ามาพัฒนาโครงการกรีนเนอรี่รีสอร์ทและโบทานิก้า ฯลฯ อนาคตรัฐบาลมีโครงการจะก่อสร้างมอเตอร์เวย์สาย “บางปะอิน-โคราช” รวมถึงโครงการรถไฟความเร็วสูงสายอีสาน
นายวัฒโณ สุธีระธรรมสิทธิ์  ผู้จัดการทั่วไป บริษัท บลิส พร็อพเพอร์ตี้ จำกัด เจ้าของโครงการบาลิออส รีสอร์ท เขาใหญ่ เปิดเผยว่า การที่ภาครัฐมีนโยบายจัดโซนนิ่งพื้นที่เขาใหญ่ มีความเห็นว่าปัจจุบันการพัฒนาที่ดินในเขาใหญ่เหมือนถูกแบ่งแยกพื้นที่
ระหว่างโครงการเชิงพาณิชย์และแหล่งชุมชนพักอาศัยออกจากกันอยู่แล้ว อย่างโครงการโรงแรม-รีสอร์ตส่วนใหญ่จะอยู่ติดริมถนน ส่วนชุมชนพักอาศัยก็จะอยู่ถัดเข้าไปในซอยลึก 2-3 กม. ไม่ได้รบกวนกัน
ขณะที่ นางสาวพิมพ์ลภัส สินวงศ์ชัย  ประธานชมรมส่งเสริมการท่องเที่ยวเขาใหญ่ ปากช่อง เปิดเผยว่า ไม่คัดค้านหากภาครัฐจะกำหนดโซนนิ่งพื้นที่เขาใหญ่
เพราะเขาใหญ่เติบโตเร็ว หากไม่ควบคุมจะเติบโตแบบไร้ทิศทาง แต่จะต้องทำประชาพิจารณ์เพื่อรับฟังความคิดเห็นจากชาวบ้านและผู้ประกอบการด้วย
ส่วนถ้าจะจัดโซนนิ่งนั้น อันดับแรกมีความเห็นว่าอาจจะกำหนดรัศมีโดยรอบอุทยานแห่งชาติกี่กิโลเมตร ให้เป็นเขตห้ามพัฒนาโครงการเพื่อรักษาสภาพแวดล้อมเขาใหญ่ไว้
ข้อมูลข่าวจากประชาชาติธุรกิจ
MThai News
