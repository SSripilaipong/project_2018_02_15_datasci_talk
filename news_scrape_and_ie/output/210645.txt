

ผู้สื่อข่าวรายงานว่า น.ส.วิบูลย์ลักษณ์ ร่วมรักษ์ อธิบดีกรมการค้าภายใน เปิดเผยว่า หลังจากมติคณะรัฐมนตรี อนุมัติให้ขยายโครงการโชห่วยช่วยชาติออกไปถึงเดือน มี.ค.2556 ขณะนี้กรมเตรียมนำ งบประมาณที่เหลือ 200 ล้านบาท มาดำเนินโครงการร้านค้าถูกใจ โดยอยู่ระหว่างเปิดรับสมัคร ผู้ประกอบการร้านค้ารายใหม่ จำนวน 10,000 ร้านค้าเท่าเดิม
ทั้งนี้ ขณะนี้มีซัพพลายเออร์รายใหม่ 2 ราย เสนอตัวขอเข้ามาร่วมโครงการคือ ล็อกซเล่ย์ และยูนิ ลีเวอร์ ซึ่งจะทำให้สินค้าในร้านมีความหลากหลายมากขึ้น ทั้งนี้ อยู่ระหว่างการเจรจารายละเอียดคาดว่าภายในเดือนม.ค.2556 ทั้ง 2 บริษัทจะเริ่มส่งสินค้าให้กับร้านถูกใจได้
อย่างไรก็ตาม ที่ผ่านมายอมรับว่ามีผู้ประกอบการบางแห่งเข้ามาร่วมโครงการเพราะหวังเงิน ค่าจ้างขายสินค้าวันละ 300 บาทต่อร้าน แต่ไม่ได้มีการสั่งซื้อสินค้าจริง ทำให้กรมต้องปรับลดเหลือ 200 บาทต่อร้าน และในปี 2556 กรมจะยกเลิกเงื่อนไขการจ่ายเงินค่าจ้างขายสินค้าในร้านทั้งหมด โดยจะเริ่มได้ในเดือนมี.ค.2556 เป็นต้นไป ซึ่งถือว่าเป็นการคัดเลือกผู้ประกอบการที่เป็นผู้ประกอบการตัวจริง
MThai News
