
ผู้สื่อข่าวรายงานว่า นายสมชาย พูลสวัสดิ์ อธิบดีกรมสรรพสามิต เปิดเผยว่า ขณะนี้ โครงการรถคันแรกที่ได้ดำเนินโครงการมาตั้งแต่วันที่ 16 ก.ย. 2554 และถึงวันที่ 31 ธ.ค. 2555 วานนี้ มีผู้มาลงทะเบียนขอใช้สิทธิแล้วทั้งสิ้น 1.25 ล้านราย  แบ่งเป็นรถยนต์นั่ง 7.39 แสนคัน รถกระบะ 2.58 แสนคัน รถยนต์นั่งที่มีกระบะ หรือดับเบิลแค็บ 2.57 แสนคัน
ทั้งนี้ เมื่อรวมกับผู้ที่ยื่นขอใช้สิทธิผ่านอินเทอร์เน็ตซึ่งจะปิดรับยอดในเวลา 24.00 น. ของคืนวันที่ 31 ธ.ค.นี้ คาดว่าจะมีประชาชนที่ซื้อรถคันแรกมาใช้สิทธิรวมทั้งสิ้นประมาณ 1.3 ล้านราย คิดเป็นเงินภาษีที่ต้องคืนทั้งสิ้น 9.05 หมื่นล้านบาท สูงกว่าตั้งเป้าหมายเดิมที่ตั้งไว้ 5 แสนราย คิดเป็นเงินภาษีทั้งสิ้น 3 หมื่นล้านบาท
ขณะเดียวกัน ขณะนี้กรมสรรพสามิตได้จ่ายเงินให้กับผู้ที่ครอบครองรถยนต์คันแรกครบเวลา 1 ปีไปแล้วจำนวน 4.7 หมื่นราย คิดเป็นเงินภาษีรวม 3,481 ล้านบาท กรมสรรพสามิต ประเมินว่า ในปีงบประมาณ 2556 จะต้องตั้งงบคืนภาษีรถยนต์คันแรกให้กับประชาชนประมาณ 3 หมื่นล้านบาท เพิ่มขึ้นจากเดิมที่คาดว่าจะต้องจ่ายเงินคืนประมาณ 7,500 ล้านบาท
ส่วนปีงบประมาณ 2557 คาดว่าจะต้องตั้งงบประมาณในการคืนภาษีรถคันแรกประมาณ 3-4 หมื่นล้านบาท และในปีงบประมาณ 2558 จะต้องตั้งงบประมาณจนครบจำนวนเงินที่ต้องคืนให้กับผู้ซื้อรถยนต์คันแรกทั้งหมด

MThai News
