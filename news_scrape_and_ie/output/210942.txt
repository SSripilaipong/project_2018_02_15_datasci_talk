
มั่นใจมีอำนาจร้องคัดค้าน
วันนี้ (3 ม.ค.) นายรักษเกชา แฉ่ฉาย โฆษกสำนักงานผู้ตรวจการแผ่นดิน แถลงว่า ผู้ตรวจการแผ่นดินได้ยื่นอุทธรณ์คำสั่งไม่รับคำฟ้องของศาลปกครองกลางกรณีขอให้เพิกถอนการจัดประมูลคลื่นความถี่ 3G ต่อศาลปกครองสูงสุดแล้ว
โดยยื่นทางไปรษณีย์ไปเมื่อวันที่ 28 ธ.ค.55 ที่ผ่านมา และตรวจสอบแล้วว่าคำร้องอุทธรณ์ส่งถึงสำนักงานศาลปกครองแล้วเมื่อช่วงบ่ายของวันที่ 2 ม.ค.
ทั้งนี้ การยื่นอุทธรณ์ดังกล่าวเป็นการยื่นในประเด็นเดิมโดยผู้ตรวจการฯ ได้ยืนยัน ว่า คณะกรรมการกิจการกระจายเสียง กิจการโทรทัศน์และกิจการโทรคมนาคม (กสทช.)
ไม่ได้มีสภาพเป็นนิติบุคคล การดำเนินการจัดประมูลคลื่นความถี่ 3G จึงเป็นหน้าที่ของหน่วยธุรการที่มีสภาพเป็นนิติบุคคลตามกฎหมาย คือสำนักงานกสทช. ซึ่งอยู่ในอำนาจของผู้ตรวจฯ ที่สามารถยื่นฟ้องต่อศาลฯ ได้
อีกทั้งการยื่นเรื่องดังกล่าว เป็นไปเพื่อคุ้มครองประโยชน์สาธารณะ เนื่องจากการประมูล 3G ที่ผ่านมา ผู้ตรวจการฯ เห็นว่าไม่ได้มีการแข่งขันที่เสรีเป็นธรรม และสังคมมีความคลางแคลงใจในประเด็นนี้ จึงได้ยื่นเรื่องต่อศาลอุทธรณืดังกล่าว
และเชื่อว่าจะรับพิจารณา และระงับการออกใบอนุญาต 3 จีไว้ก่อนด้วย ส่วนการที่ กสทช.ได้เดินหน้าออกใบอนุญาต 3 จีให้กับเอกชนไปแล้ว ก็ถือว่าเป็นเรื่องหน้าที่ ความรับผิดชอบที่แต่ละองค์กรมีแตกต่างกันไป
MThai News
