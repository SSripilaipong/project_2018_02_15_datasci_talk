
นายจำรูญ ตั้งไพศาลกิจ รักษาการกรรมการผู้อำนวยการใหญ่ และประธานคณะกรรมการ (บอร์ด) บริษัท รถไฟฟ้า ร.ฟ.ท. จำกัด ผู้ให้บริการรถไฟฟ้าแอร์พอร์ตลิงก์ เปิดเผยว่า บริษัทได้ยกเลิกให้บริการรถไฟฟ้าแอร์พอร์ตลิงก์ สายธรรมดา (ซิตี้ไลน์) 20 บาทตลอดสาย ในช่วงเวลา 11.00-14.00 น.ไปแล้ว หลังจากเปิดทดลองบริการในระหว่างวันที่ 1 ตุลาคม-31 ธันวาคม 2555 แต่มีผู้โดยสารใช้บริการประมาณ 5,000-5,500 คนต่อวัน จากเป้าหมายที่ตั้งไว้จะต้องมีผู้โดยสารเพิ่มขึ้นเป็น 7,000 คนต่อวันขึ้นไป
ทั้งนี้ได้เริ่มเก็บค่าโดยสารในอัตราปกติ 15-45 บาท ตั้งแต่วันที่ 1 มกราคมที่ผ่านมา สำหรับสาเหตุของการยกเลิกการให้บริการในครั้งนี้ เนื่องจากจำนวนผู้โดยสารในช่วงนี้ที่มีน้อย และไม่ได้ใช้บริการเพิ่มขึ้นอย่างที่คาดการณ์ไว้ ดังนั้นจึงจำเป็นต้องหาวิธีการใหม่ ที่จะมาดึงดูดลูกค้าให้เข้าใช้บริการมากยิ่งขึ้น
อย่างไรก็ตาม การลดค่าบริการดังกล่าวส่งผลให้บริษัทสูญเสียรายได้ประมาณ 2 ล้านบาทต่อเดือน
MThai News

