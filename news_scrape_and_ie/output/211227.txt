
แนะหากพบฝ่าฝืนแจ้งข้อมูลที่เบอร์ 1200 หรือ 02-634-6000
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ หรือ กสทช. ได้กล่าวถึงความคืบหน้า ในการดำเนินการ ตามที่ กสทช. ได้ประกาศกำหนดให้ค่ายมือถือเก็บค่าบริการโทรศัพท์ได้ไม่เกิน 99 สตางค์ต่อนาที โดยไม่มีข้อยกเว้น หลังมีผลบังคับใช้ตั้งแต่วันที่ 1ม.ค. ที่ผ่านมาว่า
ขณะนี้ทาง กสทช. ได้ส่งทีมตรวจสอบ ติดตามตรวจสอบรายละเอียดเกี่ยวกับโปรโมชั่น แพ็คเกจราคาค่าบริการและราคาค่าโทรศัพท์เฉลี่ยของผู้ให้บริการเครือข่ายโทรศัพท์มือถือ ของ 3ค่ายดัง ได้แก่ เอไอเอส ดีแทค และทรู แล้ว
ก่อนจะให้รายงานต่อสำนักงาน กสทช.อีกครั้ง โดยพบว่า 2ค่ายดัง AIS และ  DTAC ยังคงมีรายการส่งเสริมการขาย หรือโปรโมชันที่ขัดต่อกฎหมาย
ดังนั้นในวันที่ 14 ม.ค. โดยกสทช.จะเรียกทั้ง 3 บริษัท เข้าหารือในเรื่องอัตราค่าโทรไม่เกิน 99 สตางค์ต่อนาทีดังกล่าว รวมถึงการยกเลิกวันหมดอายุบัตรเติมเงินโทรศัพท์ด้วย
และถ้าหากผู้ให้บริการยังฝ่าฝืนคำสั่ง ก็จะถูกดำเนินการตามคำสั่งทางปกครองต่อไป นอกจากนี้ทางกสทช. ยังได้ฝากไปยังผู้บริโภคด้วยว่า หากพบผู้ให้บริการมือถือ ฝ่าฝืนคิดอัตราค่าโทรเกินนาทีละ 99 สตางค์
ก็สามารถแจ้งข้อมูล หรือร้องเรียนได้ทางหมายเลข  1200 หรือ 02-634-6000  เพื่อดำเนินการจัดการเอาผิด และปกป้องสิทธิประโยชน์ของประชาชนที่จะได้รับต่อไป
Mthai News
