
อ้างส่งผลกระทบผลประกอบการของบริษัทประกันภัย
นายจีระพันธุ์ อัศวะธนกุล นายกสมาคมวินาศภัย ได้ออกมาเปิดเผยว่า สมาคมฯ เตรียมจะเสนอ สำนักงานคณะกรรมการกำกับ และส่งเสริมการประกอบธุรกิจประกันภัย (คปภ.)
พิจารณาปรับอัตราเบี้ยประกันภัยรถยนต์ให้สอดคล้องกับอัตราค่าสินไหม ที่เกิดจากการซ่อมแซม และจ่ายค่าอะไหล่ของรถยนต์ในแต่ละประเภท แทนการกำหนดอัตราเบี้ยตามราคารถ โดยเฉพาะในส่วนของรถคันแรก
เนื่องจากเห็นว่า การเพิ่มขึ้นของจำนวนรถคันแรกนั้นส่งผลกระทบต่อผลประกอบการของธุรกิจประกันภัย เพราะบริษัทต้องรับภาระ จ่ายอัตราส่วนค่าเสียหาย หรือ lose ratio ที่บริษัทประกันจะต้องจ่ายค่าสินไหมเพื่อซ่อมแซมรถยนต์ ในส่วนรถคันแรกอยู่ในอัตรา 70% สูงกว่ารถทั่วไปที่มีอัตรา 60%
ดังนั้นจึงอยากให้สำนักงานพิจารณาปรับขึ้นดังกล่าว โดยคาดว่าเบี้ยประกันของรถประเภทซิตี้คาร์ หรือรถคันแรก จะปรับเพิ่มประมาณ 10% ซึ่งจะทำให้เบี้ยประกันที่เคยจ่ายอยู่ 13,000 บาท ขึ้นมาเป็น 15,000 บาท ก็ถือว่าไม่มากนัก
ทั้งนี้ยอมรับว่าขั้นตอนในการเสนอและกระบวนการในการตัดสินใจคงต้องใช้เวลา คงไม่ทันกับการส่งมอบรถคันแรกในช่วงแรกของปีนี้ แต่เชื่อว่าหากได้รับการพิจารณาให้ปรับขึ้นก็คงมีผลในการต่อประกันภัยในปีถัดไป  นายจีระพันธุ์ กล่าว
MThai News
