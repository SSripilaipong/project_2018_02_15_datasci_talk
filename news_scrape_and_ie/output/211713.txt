
เปลี่ยนใช้ E20, เบนซิน 95 แทน หวังลดการนำเข้า และส่งเสริมเกษตรกร มั่นใจมีปั๊มเพียงพอ
นายสรัญ รังคสิริ รองกรรมการผู้จัดการใหญ่หน่วยธุรกิจน้ำมัน บริษัท ปตท.จำกัด (มหาชน) เปิดเผยว่า ภายในเดือนมกราคมนี้ ทางรัฐบาลจะทยอยขายน้ำมันเบนซิน 91 ที่เหลือค้างในสต๊อกจากปี 55 ให้หมด และจะยกเลิกการขายน้ำมันเบนซิน 91 ทั่วประเทศทันที เพื่อที่จะให้การขาย PTT Blue Gasohol E20 เริ่มได้ตั้งแต่เดือนกุมภาพันธ์ 2556 เป็นต้นไป
โดยการยกเลิกดังกล่าว เป็นไปตามนโยบายของรัฐบาล ที่ต้องการให้เลิกใช้น้ำมันเบนซิน 91 แล้วเปลี่ยนมาใช้ PTT Blue Gasohol E20 แทน ซึ่งการประกาศดังกล่าว มีผลมาแล้วตั้งแต่วันที่ 1มกราคม 2556 ที่ผ่านมา ทั้งนี้ก็เพื่อลดปริมาณการนำเข้าน้ำมัน และช่วยเหลือเกษตรกรภายในประเทศผู้ผลิตวัตถุดิบพลังงานทดแทนอีกทางหนึ่ง
นอกจากนี้ นายสรัญ ยังได้กล่าวต่ออีกว่า เพื่อไม่ให้ผู้บริโภคที่ใช้น้ำมันเบนซิน 91 เดือดร้อนจากการยุติการขาย ทางปตท.ก็จะทดแทนด้วยน้ำมันเบนซิน 95 ไปก่อน และหากปั๊มใดไม่มีน้ำมัน Gasohol E20 ขายก็จะให้ล้างถังและนำ เบนซิน 95 ใส่ไปแทนเช่นกัน เพื่อจะได้เป็นพลังงานทางเลือก และปรับแต่งสภาพรถยนต์ก่อนหันมาใช้น้ำมันทดแทน
ส่วนผู้บริโภคที่เป็นกังวลว่า ปั๊มน้ำมัน E20 จะมีไม่เพียงพอต่อความต้องการนั้น ทาง ปตท. ขอยืนยันว่าในปีนี้จะขยายปั๊มดังกล่าวได้ถึง 850 แห่ง จากที่มีอยู่ 600 แห่งทั่วประเทศ ดังนั้นขอให้ประชาชนผู้บริโภคมั่นใจได้เลยว่าจะไม่ขาดแคลนปั๊มน้ำมัน E20 แน่นอน
MThai News
