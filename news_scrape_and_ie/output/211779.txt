
นายอติรุฒม์ โตทวีแสนสุข กรรมการผู้จัดการธุรกิจโมบาย บมจ.ทรู คอร์ปอเรชั่น กล่าวถึงกรณีที่สัญญาสัมปทานของทรูมูฟจะสิ้นสุดในเดือนกันยายนนี้ว่า
ทรูมูฟขอยืนยันให้ลูกค้ามั่นใจว่าทุกคนจะยังคงสามารถใช้บริการทรูมูฟได้ตามปกติ เนื่องจากสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) มีหน้าที่คุ้มครองให้ผู้บริโภคสามารถใช้บริการอย่างต่อเนื่อง โดยคำนึงถึงประโยชน์ของสาธารณะเป็นสำคัญ ดังนั้น จะไม่มีปัญหาซิมดับอย่างแน่นอน
ทั้งนี้ ที่ผ่านมาทรูมูฟไม่ได้นิ่งนอนใจ โดยประสานงานหารือกับ กสทช.ในกรณีดังกล่าวมาโดยตลอด ซึ่งในเบื้องต้น กสทช.มีการตั้งคณะอนุกรรมการเตรียมความพร้อมในการบริหารจัดการการหมดสัมปทาน ซึ่งมีแผนงานที่กำลังดำเนินการเพื่อเร่งประมูลคลื่นให้ทันในช่วงหมดสัญญาสัมปทานนี้ แต่หากประมูลไม่ทัน กสทช.ก็จะมีมาตรการเยียวยาชั่วคราว เพื่อไม่ให้มีผลกระทบต่อผู้บริโภคที่ใช้งาน
“การสิ้นสุดสัญญาสัมปทานเป็นเรื่องสำคัญของอุตสาหกรรมโทรคมนาคมไทยที่เกี่ยวข้องกับผู้ให้บริการ ทุกราย แม้ว่าทรูมูฟจะเป็นผู้ให้บริการรายแรกที่อายุสัญญาสัมปทานสิ้นสุดลงในปีนี้ แต่อายุสัมปทานของผู้ให้บริการรายอื่นก็จะหมดลงในอีก 2 ปี และอีก 5 ปีเช่นกัน จึงมั่นใจว่า กสทช.ซึ่งเป็นผู้กำกับดูแลกิจการโทรคมนาคมของประเทศจะกำหนดแนวทางและหลักปฏิบัติที่ชัดเจนและเป็นธรรม เพื่อรองรับการเปลี่ยนแปลงที่กำลังจะเกิดขึ้น และขอให้ลูกค้ามั่นใจว่าบริการจะไม่สะดุดช่วงรอยต่อสิ้นสุดสัมปทานนี้แน่นอน” นายอติรุฒม์กล่าว / สำนักข่าวไทย
