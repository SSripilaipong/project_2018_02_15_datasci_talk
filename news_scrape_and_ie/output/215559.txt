ธนบัตรใบละ 20บาท ที่ใช้อยู่ ณ ปัจจุบัน
หลังใช้มานาน 10ปี ก่อนจะเปลี่ยนรูปแบบธนบัตรทุกชนิดราคาใหม่ในช่วง 4 – 5 ปีที่จะถึงนี้
MThai News   ผู้สื่อข่าวรายงานว่า นายนพพร ประโมจนีย์ ผู้ช่วยผู้ว่าการสายออกบัตรธนาคาร ธนาคารแห่งประเทศไทย เปิดเผยว่า ในช่วงเดือน เม.ย.นี้ ธปท.เตรียมจะออกธนบัตรชนิดราคา 20 บาทรูปแบบใหม่ เพื่อทดแทนรุ่นเดิมที่ใช้ในปัจจุบันนร่วมกว่า 10 ปี
โดยจะเพิ่มประสิทธิภาพให้ดียิ่งขึ้นทั้งในส่วนของเนื้อกระดาษพิเศษ อายุการใช้งานนานขึ้น และคุณสมบัติพิเศษป้องกันการปลอมแปลงหรือเลียนแบบยากขึ้น รวมทั้งง่ายต่อการพิสูจน์
ทั้งนี้ ธนบัตรชนิดราคา 20 บาท ถือเป็นธนบัตรที่มีปริมาณการใช้หมุนเวียนในระบบมากที่สุดเมื่อเทียบกับธนบัตรชนิดราคาอื่นๆ จึงจำเป็นอย่างยิ่งที่ต้องเตรียมการในการพิมพ์ และการสำรองธนบัตรที่มีการออกใช้หมุนเวียนให้เพียงพอ
ซึ่งปัจจุบันมีหมุนเวียนในระบบกว่า 1,000 ล้านฉบับ จึงคาดว่าคงใช้เวลาเป็นปีกว่าจะนำธนบัตรแบบใหม่ทดแทนแบบเก่าได้หมด ดังนั้น ในเดือน เม.ย.นี้ จะมีการประกาศให้เริ่มนำมาใช้จริงได้
ขณะเดียวกัน การออกธนบัตรดังกล่าว ขณะนี้ได้รับพระราชทานพระบรมราชานุญาตในการจัดพิมพ์ และประกาศในราชกิจจานุเบกษาเรียบร้อยแล้ว และอยู่ระหว่างการจัดพิมพ์ เพื่อนำออกใช้
สำหรับเนื้อหาในธนบัตรชนิดราคา 20 บาทใหม่ดังกล่าว ด้านหน้าจะเป็นการเทิดพระเกียรติพระบาทสมเด็จพระเจ้าอยู่หัว ซึ่งได้ทำคุณูปการให้แก่ประเทศชาติจนได้รับการเทิดเกียรติเป็น “มหาราช”
ส่วนด้านหลังจะเป็นแบบธนบัตรแบบ 16 ซึ่งจะเน้นเรื่องราวเกี่ยวกับพระมหากษัตริย์ไทยในอดีตตั้งแต่สมัยกรุงสุโขทัยกรุงศรีอยุธยา กรุงธนบุรี และกรุงรัตนโกสินทร์
อย่างไรก็ตาม การปรับเปลี่ยนธนบัตรชนิดราคา 20 บาทในครั้งนี้เป็นส่วนหนึ่งของแผนงานของ ธปท.ที่ต้องการเปลี่ยนรูปแบบธนบัตรทุกชนิดราคาในช่วง 4 – 5 ปีที่จะถึงนี้
ซึ่งเริ่มตั้งแต่ปี 56-59 ให้เป็นธนบัตรรุ่นใหม่เป็นแบบ 16 ทั้งหมดเหมือนธนบัตรชนิดราคา 50 บาท ถือเป็นต้นแบบธนบัตรไทยในระยะต่อไป ส่วนธนบัตรชนิดราคา 100 บาท 500 บาท และ 1000 บาทนั้นคาดว่าจะออกปีละ 1 ชนิดราคา ส่วนปี 57 จะออกชนิดราคาแบบไหนจะพิจารณาอีกครั้ง
พร้อมกันนี้ จะปรับปรุงเครื่องจักร และเทคโนโลยีในการพิมพ์ธนบัตรให้ดียิ่งขึ้น โดยคาดว่าภายในปีนี้จะมีการสั่งซื้อเครื่องจักรเข้ามา ซึ่งเครื่องจักรเหล่านี้จะมีหมายเลขในการพิมพ์ธนบัตร
ซึ่งสามารถตรวจสอบได้ง่ายว่าจัดพิมพ์เมื่อไรและรับคืนมาทำลายเวลาใด เพื่อให้ทราบอายุเฉลี่ยของการใช้งานธนบัตรแต่ละประเภทอย่างละเอียด และช่วยปรับปรุงคุณภาพและอายุการใช้งานของธนบัตรให้เหมาะสมภายใต้ต้นทุนที่คุ้มราคามากที่สุด
นอกจากนี้ การสั่งเครื่องจักรในการพิมพ์ธนบัตรเข้ามาใหม่ส่วนหนึ่ง เพื่อรองรับการขยายตัวของเศรษฐกิจไทยที่ต้องการใช้ธนบัตรหมุนเวียนเพิ่มขึ้นตามการเติบโต
อีกทั้งยังเตรียมพร้อมความต้องการใช้ธนบัตรที่เพิ่มขึ้นในช่วง 2-3 ปีข้างหน้า เพื่อรับการเข้าสู่การเป็นประชาคมอาเซียน AEC โดยเครื่องพิมพ์ธนบัตรใหม่ที่จะสั่งนำเข้ามานั้นจะมีกำลังการผลิตสูงขึ้น จากปัจจุบันที่เครื่องพิมพ์ใช้อยู่มีกำลังการผลิตประมาณ3,000 ล้านฉบับต่อปี
MThai News
