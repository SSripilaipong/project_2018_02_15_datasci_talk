
ขอบคุณภาพและข้อมูลจาก กรมประชาสัมพันธ์
กระทรวงคมนาคม เดินหน้าก่อสร้างรถไฟฟ้าสายสีแดง ช่วงบางชื่อ-รังสิต คาดว่าโครงการแล้วเสร็จปี 2559
นายชัชชาติ สิทธิพันธุ์ รัฐมนตรีว่าการกระทรวงคมนาคม กล่าวภายหลังเป็นประธานพิธีลงนามสัญญาจ้างผู้รับเหมาโครงการระบบรถไฟชานเมืองสายสีแดง ช่วงบางซื่อ-รังสิต สัญญาที่ 2 งานโยธาสำหรับทางรถไฟ กับบริษัท อิตาเลียนไทย ดีเวล๊อปเมนต์ จำกัด (มหาชน) หรือ ITD มูลค่า 21,235.4 ล้านบาท ระยะทาง 21 กิโลเมตร ระยะเวลาก่อสร้าง 1,440 วัน  ว่า
ได้มอบหมายให้การรถไฟแห่งประเทศไทย หรือ ร.ฟ.ท. เร่งขยายเส้นทางก่อสร้างไปถึงมหาวิทยาลัยธรรมศาสตร์ ศูนย์รังสิต และศึกษาการขยายเส้นทางไปถึงนวนคร พร้อมเร่งก่อสร้างสถานีวัดเสมียนนารีและสถานีหลักหก รองรับการเดินทางในอนาคต และระหว่างการก่อสร้างให้คำนึงถึงการให้บริการรถไฟเดิมและถนนโลคัลโรด เพื่อไม่ให้กระทบต่อการเดินทางของประชาชน โดยออกแบบระบบเชื่อมต่อการเดินทางเข้าออกสถานีให้สะดวก เพื่อไม่ให้เกิดปัญหาเหมือนโครงการแอร์พอร์ตลิ้งค์ และ ปรับรูปแบบการก่อสร้างให้สอดคล้องกับโครงการรถไฟความเร็วสูงและแอร์พอร์ตลิ้งค์ส่วนต่อขยาย สถานีพญาไท-ดอนเมือง เพื่อให้เกิดการใช้ประโยชน์สูงสุด เพราะเส้นทางรถไฟสายสีแดงช่วงบางชื่อ-รังสิต เป็นเส้นทางหลักเข้า-ออก กรุงเทพมหานคร และมีชุมชนหนาแน่น ซึ่งจะรับผู้โดยสารได้ 30,000-40,000 คนต่อชั่วโมง
รัฐมนตรีว่าการกระทรวงคมนาคม กล่าวถึงความคืบหน้าโครงการรถไฟฟ้าความเร็วสูง ว่า ขณะนี้มีแนวคิดที่จะเปิดให้เอกชนในแต่ละจังหวัดตลอดเส้นทางรถไฟความเร็วสูง เข้าร่วมประมูลลงทุนก่อสร้างและพัฒนาส่วนของสถานี เป็นเชิงพาณิชย์โดยจัดสรรพื้นที่เป็นส่วนบริการการเดินรถและพัฒนาเป็นโรงแรม,ศูนย์การค้า เพื่อเพิ่มมูลค่าและทำให้แต่ละสถานีมีเอกลักษณ์ของตัวเองในแต่ละจังหวัด ซึ่งขณะนี้อยู่ระหว่างกำหนดรายละเอียดเพราะจะต้องดำเนินการตามพระราชบัญญัติว่าด้วยการให้เอกชนเข้าร่วมงานหรือดำเนินการในกิจการของรัฐ พ.ศ. 2535 (พ.ร.บ.ร่วมทุน) ซึ่ง ร.ฟ.ท.จะดูแลเฉพาะการเดินรถและกำกับอัตราค่าโดยสาร เพื่อให้เกิดความเป็นธรรมกับผู้ใช้บริการ โดยจะใช้เวลาก่อสร้าง 4 ปี
ด้านนายประภัสร์ จงสงวน ผู้ว่าการการรถไฟแห่งประเทศไทย กล่าวว่า ขณะนี้ รฟท.เร่งปรับปรุงแบบการก่อสร้าง เช่น เพิ่มทางรถไฟเป็น 4 คู่ จากเดิม 3 คู่ เพื่อแยกการเดินรถไฟฟ้ากับรถดีเซลออกจากกัน เพื่อความปลอดภัย เนื่องจากรถไฟ 2 ระบบมีศักยภาพ รวมถึงระยะเบรคที่ต่างกัน และเพื่อรองรับรถไฟความเร็วสูง โดยในสัปดาห์หน้าจะเชิญบริษัทผู้รับเหมาก่อสร้างสัณญาที่ 1 งานก่อสร้างสถานีกลางบางซื่อและอาคารซ่อมบำรุง และผู้รับเหมาสัญญา 2 มาประชุมเพื่อวางกรอบการทำงานโดยมีเป้าหมายให้แล้วเสร็จตามกำหนดปี 2559
MThai News
