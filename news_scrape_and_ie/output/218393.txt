
คาดมูลค่ากว่า 3พันล้านบาท
เว็บไซต์ประชาชาติธุรกิจ  ได้รายงานอ้างจากแหล่งข่าวว่า นายบุญเลิศ บุญวิสุทธิ์ ผู้บริหาร บริษัท โตโยต้า มหานคร จำกัด ดีลเลอร์รายใหญ่ซึ่งดูแลพื้นที่ในเขต กทม.และปริมณฑล ได้ตัดสินใจขายกิจการบางส่วนพร้อมสิทธิ์ตัวแทนในพื้นที่ ให้กลุ่มนายเกรียงศิลป์ ลิ้มนันทรักษ์ น้องชายอดีตนักแข่งรถชื่อดัง “เกรียงไกร ลิ้มนันทรักษ์”
ซึ่งปัจจุบันนายเกรียงศิลป์ เป็นดีลเลอร์โตโยต้า ของ 3 จังหวัดใหญ่ นครศรีธรรมราช, ประจวบคีรีขันธ์ และตาก โดยลงนามในสัญญากันเรียบร้อยตั้งแต่ปลายปี 2555 ซึ่งมีการประเมินว่าสัญญาซื้อขายดังกล่าวมีมูลค่า 2-3 พันล้าน
ทั้งนี้สาเหตุการขายดังกล่าวน่าจะมาจากเหตุผลทางด้านครอบครัว ที่คนสนิทคอยดูแลกิจการให้เสียชีวิตและลาออกไปทำธุรกิจอื่น ขณะเดียวกันก็มีกระแสข่าวว่า นายบุญเลิศสนใจที่จะไปทำธุรกิจรถหรู โดยทาบทามขอเป็นดีลเลอร์ขายรถยนต์เมอร์เซเดส-เบนซ์ แต่ยังไม่มีใครยืนยันชัดเจน
อย่างไรก็ดีเรื่องดังกล่าว นายบุญเลิศ จะได้มีการแถลงใหญ่อีกครั้ง สำหรับนายบุญเลิศ บุญวิสุทธิ์ เป็นบิดาของศิลปินดังอย่าง บุรินทร์ บุญวิสุทธิ์ หรือ บุรินทร์ กรุ๊ปไรเดอร์ ศิลปินชื่อดังเจ้าของผลงานเพลงหยุดนั่นเอง
MThai News
