
บอกเป็นเหตุทางเทคนิคที่เกิดขึ้นตามปกติ ปัดเป็นเรื่องการเมืองภายในองค์กร
ผู้สื่อข่าว  Thai PBS  รายงานว่า ประชาชนที่ใช้บริการสัญญาณอินเตอร์เน็ตเครือข่าย ทีโอที ในหลายจังหวัด ได้เขียนข้อความในสื่อสังคมออนไลน์ แจ้งว่า เกิดปัญหาไม่สามารถเชื่อมต่อสัญญาณอินเทอร์เน็ตของทีโอทีได้ตั้งแต่กลางดึกเมื่อคืน วันที่ 14 ก.พ. จนถึงเที่ยงที่ผ่านมาวันที่ 15 ก.พ.
นายยงยุทธ วัฒนสินธุ์ กรรมการผู้จัดการใหญ่  บริษัท ทีโอที จำกัด (มหาชน)  ยอมรับว่า เกิดปัญหาดังกล่าวจริง จากการรายงานข้อมูลเบื้องต้น ทราบว่าเกิดปัญหาอินเตอร์เน็ตล่ม ตั้งแต่เวลาเกือบตี 3 ของเมื่อคืนนี้ ในพื้นที่ 19 จังหวัดทั่วประเทศผิดปกติ
และในเวลา 9.00 น. วันที่ 15 ก.พ. ขณะนี้เจ้าหน้าที่ฝ่ายช่าง และวิศวกรจากส่วนกลาง ได้เร่งรีเซ็ตระบบทั้งหมด ซึ่งจากตอนแรก ที่คาดว่าจะกู้คืนได้ทั้งหมดในช่วงเวลาประมาณ15.00 น. แต่ขณะนี้เวลา 16.00 น. สามารถกู้คืนได้ร้อยละ 70 แล้ว
ส่วนเหตุขัดข้องในการให้บริการอินเตอร์เน็ตของ ทีโอที เป็นเรื่องปกติ แต่ยอมรับว่าครั้งนี้เป็นการล่มกินพื้นที่มากที่สุด และมีลูกค้ารายใหญ่หลายรายแจ้งเข้ามาที่ทีโอทีแล้ว ซึ่งขณะนี้ยังไม่สามารถประเมินมูลค่าความเสียหายได้ เนื่องจากอยู่ระหว่างการแก้ไขให้ลูกค้ากลับมาใช้งานได้โดยเร็วที่สุด
อย่างไรก็ดีการเกิดเน็ตล่มดังกล่าวเป็นการล่มทางเทคนิค สามารถเกิดขึ้นได้ ไม่ใช่เรื่องการเมืองภายในองค์กรตามที่หลายฝ่ายตั้งข้อสงสัยแต่อย่างใด
ข้อมูลข่าวจาก Thai PBS
MThai News
