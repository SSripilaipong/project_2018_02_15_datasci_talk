กลุ่มทรูเตรียมประกาศใช้ 4G เฟสแรก เมษายนนี้ครอบคลุมพื้นที่ธุรกิจกทม. เตรียม 14 ล้านเลขหมายรองรับผู้ใช้งานใหม่
นายศุภชัย เจียรวนนท์ กรรมการผู้จัดการใหญ่ และประธานคณะผู้บริหาร บมจ.ทรู คอร์ปอเรชั่น เผยว่า กลุ่มทรูเตรียมตอกย้ำความเป็นผู้นำเทคโนโลยี ด้วยการเปิดประสบการณ์ใหม่ 4G จากทรูมูฟ เอช เร็วกว่า แรงกว่า แสดงศักยภาพการใช้งานจริง โชว์ถ่ายทอดสดระบบ HD ผ่าน 4G ออกอากาศช่อง TNN 24


พร้อมประกาศเปิดให้บริการ 4G เฟสแรกเดือนเมษายนนี้ในพื้นที่กรุงเทพฯ ได้แก่ สยามสแควร์ สีลม สาทร ซึ่งเป็นพื้นที่ที่มีความต้องการใช้งานดาต้าเพิ่มสูงขึ้นต่อเนื่อง และขยายประมาณ 2,000 สถานีฐานในอีก 15 หัวเมืองหลักในสิ้นปีนี้
นายศุภชัย กล่าวต่อว่า ภาพรวม 4G ในประเทศไทยยังมีอัตราเติบโตเป็นตัวเลขเดียว เนื่องจากอุปกรณ์รองรับยังมีไม่มากไม่ถึง 5%ของตลาด 4G แต่คาดว่าในไตรมาส 2 ปีนี้ อาจจะเริ่มเห็นอุปกรณ์ที่รองรับระบบ 4G ได้มากขึ้นทั้งนี้ บริษัทจะนำคลื่นความถี่ 2.1 GHz นำมาพัฒนาเป็นระบบ 4G รวมทั้ง การขยายโครงข่าย 3G บนคลื่น 2.1 GHz 
ขณะเดียวกัน บริษัทได้ขอเลขหมายใหม่อีก 10 ล้านเลขหมาย จากเดิมขอ 4 ล้านเลขหมาย รวมเป็น 14 ล้านเลขหมาย เพื่อรองรับฐานลูกค้าที่จะย้ายเข้ามาใช้ระบบ 3G
โดยกลุ่มทรูจะให้บริการ 4Gภายใต้แบรนด์เดียว คือ “ทรูมูฟ เอช”บนคลื่นความถี่ 850 MHz และ  2.1 GHz โดยชูกลยุทธ์ผู้นำด้านเทคโนโลยี เน้นรักษาคุณภาพการใช้งาน ขยายเครือข่ายให้ครอบคลุมทั่วประเทศสามารถใช้งานได้ทุกพื้นที่ในไทย และที่สำคัญเป็นเครือข่าย 3G และ 4G ที่ดีที่สุด
ปัจจุบันนี้ เครือข่าย 3G+ ทรูมูฟ เอช มีกว่า 11,000 สถานีฐาน ครอบคลุม 77 จังหวัด 928 อำเภอ 6,898 ตำบล และ 61,282 หมู่บ้าน และจะเพิ่มขึ้นอย่างต่อเนื่อง รวม 18,000 สถานีฐาน ภายในสิ้นปี 2556
ขอบคุณภาพประกอบจาก ทรูมูฟเอช

MThai News

