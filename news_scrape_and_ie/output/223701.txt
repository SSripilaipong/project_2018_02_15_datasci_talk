โตโยต้า ใจป้ำเล็งลดราคา Vios 2010 ลง 70,000บาทต่อคัน หวังระบายรถให้ทัน ก่อนเปิดตัวโฉมใหม่ในงานมอเตอร์โชว์ ช่วงปลายเดือนมี.ค.นี้
เว็บไซต์ประชาชาติธุรกิจ ได้รายงานอ้างจากแหล่งข่าวว่า ขณะนี้บริษัท โตโยต้า มอร์เตอร์ ประเทศไทย จำกัด เตรียมจัดเคมเปญใหญ่ลดล้างสต๊อกรถยนต์ Vios ปี 2010 ด้วยการให้ส่วนลดสูงถึง 70,000บาทต่อคัน ซึ่งการปรับลดราคาดังกล่าวก็เพื่อต้องการระบายรถรุ่นเก่าให้หมดไป ก่อนที่จะมีการเปิดตัว Vios โฉมใหม่ 2013 ในงานบางกอก อินเตอร์เนชั่นแนล มอเตอร์โชว์ ระหว่างวันที่ 27 มีนาคม-7 เมษายนนี้

ทั้งนี้จากมาตราการดังกล่าว จะทำให้ราคารถยนต์ Vios โฉม 2010 มีราคาเทียบเท่ากับ รถยนต์ Eco Car เลยทีเดียว ส่วนแนวทางนั้น ทางบริษัทจะให้สิทธิ์กับตัวแทนจำหน่ายนำไปบริหารจัดการเองว่าจะใช้งบประมาณที่ได้มากระตุ้นตลาดอย่างไร โดยมีกระแสระบุว่าตัวแทนจำหน่ายบางรายจะนำไปเป็นส่วนลดของแถม ขณะที่บางรายนำไปเป็นส่วนลดเงินสดให้กับลูกค้าที่ต้องการ Vios โฉมเดิมซึ่งมีมูลค่าสูงถึง 50,000บาท
อย่างไรก็ดีกลยุทธ์นี้ได้ผ่านการหารือร่วมกันระหว่างตัวแทนจำหน่าย และบริษัทโตโยต้ามอร์เตอร์ฯ แล้ว และคาดว่าจะประกาศอย่างเป็นทางการในเร็ววันนี้ สำหรับรถยนต์โตโยต้า Vios ปี 2010 ที่ทางบริษัทต้องการระบายออกจากสต๊อกมีอยู่จำนวน 7,000-8,000 คัน ซึ่งหากใครสนใจของดีราคาถูกก็สามารถไปติดต่อสอบถามที่โชว์รูม โตโยต้า ใกล้บ้านได้เลย
MThai News
