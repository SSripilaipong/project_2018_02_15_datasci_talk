ชาวอ่างทองโวย! ถูกเรียกเงินรถคันแรกคืน หลังผู้รับสิทธิเสียชีวิต ถามเงื่อนไขห้ามขายใน 5ปี รวม ห้ามตายด้วยใช่หรือไม่ ด้านอธิบดี แจงยันไม่เกี่ยวกันหากอยู่ในเงื่อนไข
รายงานข่าวแจ้งว่า วานนี้ (19 มี.ค.) ชาวบ้านในจ.อ่างทอง ได้ออกมาร้องเรียนขอความเป็นธรรม หลังถูกกรมสรรพสามิตเรียกคืนเงิน 100,000 บาทในโครงการรถยนต์คันแรก พร้อมดอกเบี้ย ทั้งๆ ที่ไม่ได้กระทำผิดเงื่อนไข แต่ผู้ถือครองรถคันดังกล่าวได้เสียชีวิตลง
ภาพประกอบไม่เกี่ยวข้องกับข่าว
โดยน.ส.พัชรี สุนทรนันท์ อายุ 30 ปี เผยว่า ก่อนหน้านี้สามีได้เข้าร่วมโครงการรถคันแรกของรัฐบาล แต่จากนั้นไม่นานสามีก็เสียชีวิตลงด้วยอุบัติเหตุ ตนในฐานะภรรยาก็ได้เป็นผู้จัดการมรดกแทน และเข้าไปสอบถามกับทางกรมสรรพสามิต ว่าตนสามารถได้สิทธิ์ในโครงการรถคันแรกหรือไม่
แต่พนักงานก็ไม่สามารถตอบอะไร ขอปรึกษาทางกรมก่อน ทั้งนี้ระหว่างรอหนังสือตอบกลับจากเจ้าหน้าที่ ก้ปรากฎว่ามีเงินในโครงการจำนวนหนึ่งก็ถูกโอนเข้าบัญชีของสามีตนในวันที่ 28 พ.ย. 55 ที่ผ่านมา ซึ่งตนเชื่อว่าสามียังได้สิทธิอยู่จึงนำเงินจำนวนนั้นมาจัดงานศพจนหมด
จากนั้นไม่นานเมื่อต้นเดือนมีนาคมที่ผ่านมา ตนก็ได้รับหนังสือจากทางกรมสรรพสามิต จ.อ่างทอง ลงวันที่ 1 ก.พ. 56 ชี้แจงถึงผลหารือก่อนหน้านี้ โดยระบุว่า
“ กรณีของนายเดี่ยว เสียชีวิต ก่อนได้รับเงินตามสิทธิ์นั้นถือว่าสิทธิ์ของผู้ตายสิ้นสุดลง จึงไม่ได้รับสิทธิ์และสิทธิ์นั้นไม่ถือเป็นทรัพย์มรดก เมื่อสิทธิ์สิ้นสุดลงจึงขอให้ทายาทโดยชอบธรรมของผู้เสียชีวิตนำใบมรณะบัตรมายื่นที่สำนักงานสรรพสามิตพื้นที่ จ.อ่างทอง เพื่อขอทำการยกเลิกสิทธิ์ในระบบขณะเดียวกันหากได้รับเงินไปแล้วให้นำเงินส่วนนั้นพร้อมดอกเบี้ย 15% ต่อปีมาคืนทางกรมสรรพสามิตด้วย ”
ซึ่งจากตรงนี้ตนเห็นว่าไม่ได้รับความเป็นธรรม ทั้งๆ ที่ไม่ได้ทำผิดเงื่อนไขเพราะต้องการใช้รถอยู่ จึงสงสัยว่านอกจากเงื่อนไข “ห้ามขายโอนก่อนครบ 5 ปี” และ “ห้ามตาย” ด้วยใช่หรือไม่
ด้าน นายสมชาย พูลสวัสดิ์ อธิบดีกรมสรรพสามิต ก็ได้ออกมาชี้แจงถึงเรื่องดังกล่าวว่า กรณีนี้ทางภรรยาของผู้เสียชีวิตไม่จำเป็นต้องนำเงินมาคืนกับกรมสรรพสามิต เพราะรถคันนี้ไม่ได้ผิดเงื่อนไข คือไม่ได้ขายไปก่อน 5 ปี และไม่ต้องนำเงินมาคืนตามที่ สรรพสามิต จ.อ่างทอง ระบุไปในหนังสือชี้แจงแต่อย่างใด
MThai News
