สรรพสามิตย้ำหากผู้ถือสิทธิรถคันแรก เสียชีวิตก่อนครอบครองรถไม่ถึง 1ปี ต้องคืนเงินรถคันแรก พร้อมดอกเบี้ยทุกกรณี เหตุผิดเงื่อนไขสัญยา แต่หากตายไปหลังครอบครองรถเกิน 1ปี ยังได้รับสิทธิ์ในโครงการรถยนต์คันแรกไม่ต้องนำเงินภาษีคืนกรมสรรพสามิต เพราะถือเป็นสิทธิ์เฉพาะตัวที่พึงได้
หลังจากมีประชาชนคนอ่างทอง ออกมาร้องเรียนความเป็นธรรมหลังถูกเรียกคืนเงินรถคันแรก พร้อมดอกเบี้ย เนื่องจากสามีผู้ไปขอใช้สิทธิเสียชีวิตลงอย่างกะทันหัน ก่อนที่อธิบดีกรมสรรพสามิต จะออกมาระบุว่าไม่ต้องเสียเงินจำนวนดังกล่าวเนื่องจากไม่ผิดเงื่อนไข ไม่ได้ขายไปก่อน 5ปี ตามที่ได้เสนอข่าวไปแล้วนั้น

วันนี้ (20 มี.ค.) นายสมชาย พูลสวัสดิ์ อธิบดีกรมสรรพสามิต ก็ได้ออกมาตอบถึงข้อสงสัยว่าเงื่อนไขรถคันแรก ห้ามตายด้วยใช่หรือไม่นั้น ว่า ผู้ที่เข้าร่วมโครงการรถยนต์คันแรก และเสียชีวิต หลังจากการได้รับคืนภาษี หรือ ครอบครองรถเกิน 1 ปี จะยังได้รับสิทธิ์ในโครงการรถยนต์คันแรกไม่ต้องนำเงินภาษีคืนกรมสรรพสามิต เพราะถือเป็นสิทธิ์เฉพาะตัวที่พึงได้
แต่หากผู้มีสิทธิ์เสียชีวิตก่อนครอบครองรถยนต์ครบ 1 ปี ญาติผู้เสียชีวิตต้องนำเงินมาคืนให้กรมสรรพสามิต ภายใน 15 วัน หลังจากที่ได้รับเงินไป หากไม่คืน ผู้ใช้สิทธิ์จะต้องชำระดอกเบี้ยปีละ 15% นับตั้งแต่วันครบกำหนดคืนเงินจนกว่าชำระคืนให้ครบถ้วน ตามที่ใบคำขอใช้สิทธิ์และเงื่อนไขสำหรับรถยนต์ใหม่คันแรก
MThai News
