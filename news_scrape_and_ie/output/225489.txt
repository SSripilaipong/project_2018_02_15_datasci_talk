มติกสท. ไฟเขียว ทีวีดิจิตอล 12ช่องสาธารณะ พร้อมกำหนดอายุใบอนุญาต 4 ปี คาด เมษายน-พฤษภาคม ยื่นขอรับใบอนุญาต
วานนี้ (25 มี.ค.) สำนักข่าว Thai PBS ได้รายงานว่า การประชุมคณะกรรมการกิจการกระจายเสียง (กสท.) ที่โรงแรมเซ็นจูรี่ ได้มีมติ 3 ต่อ 2 เห็นชอบการกำหนดช่องรายการ 12 ช่องสาธารณะแล้ว
โดย 3 ช่องแรก เป็นช่องของผู้ประกอบการรายเดิม คือ ไทยพีบีเอส, เอ็นบีที และช่อง 5 ส่วนอีก 9 ช่อง จะเป็นผู้ประกอบการรายใหม่ทั้งหมด ซึ่งต้องเป็นหน่วยราชการ กระทรวง ทบวน กรม / องค์กร ไม่แสวงหากำไร หรือ สถาบันการศึกษาที่มาขอใบอนุญาตได้เท่านั้น
ซึ่งใบอนุญาตที่แต่ละรายจะได้รับในครั้งนี้ จะมีเวลาไม่เกิน 4 ปี ทาง กสทช.คาดว่าจะประกาศ เชิญชวนผู้ที่สนใจ ยื่นขอรับใบอนุญาตได้ในช่วงเดือนเมษายน หรือ พฤษภาคมนี้ และออกใบอนุญาตได้ในช่วงเดือนมิถุนายน
สำหรับช่อง 4-12 นั้น ได้กำหนดรายละเอียดวัตถุประสงค์การให้บริการโทรทัศน์ประเภททีวีสาธารณะ ประกอบด้วย 
  ช่อง 4 อนุญาตให้ไทยพีบีเอสให้บริการประเภทรายการเด็ก เยาวชนและครอบครัว 
  ช่อง 5 ให้บริการทีวีสาธารณะประเภทที่ 1 สำหรับการออกอากาศในการส่งเสริมความรู้ การศึกษา วิทยาศาสตร์ 
  ช่อง 6 ให้บริการทีวีสาธารณะประเภทที่ 1 เป็นรายการด้านศาสนา ศิลปะและวัฒนธรรม การเกษตร และการส่งเสริมอาชีพ 
  ช่อง 7 ให้บริการทีวีสาธารณะประเภทที่ 1 เน้นรายการสุขภาพอนามัย กีฬา หรือการส่งเสริมคุณภาพชีวิต 
  ช่อง 8 ให้บริการทีวีสาธารณะประเภทที่ 2 เน้นรายการเพื่อความมั่นคงของรัฐ 
  ช่อง 9 ให้บริการทีวีสาธารณะประเภทที่ 2 เน้นรายการเพื่อความปลอดภัยสาธารณะ 
  ช่อง 10 ให้บริการทีวีสาธารณะประเภทที่ 3 ออกอากาศรายการข้อมูลข่าวสาร เพื่อส่งเสริมความเข้าใจระหว่างรัฐบาลกับประชาชน และรัฐสภากับประชาชน 
  ช่อง 11 ให้บริการทีวีสาธารณะประเภทที่ 3 ออกอากาศด้านข้อมูลข่าวสาร ส่งเสริม สนับสนุนเผยแพร่ให้การศึกษาแก่ประชาชนเกี่ยวกับการปกครองในระบอบประชาธิปไตย อันมีพระมหากษัตริย์ทรงเป็นประมุข 
  และช่อง 12 ให้บริการทีวีสาธารณะประเภทที่ 3 เป็นรายการเสนอข้อมูลข่าวสารแก่คนพิการ คนด้อยโอกาส รวมถึงเด็ก เยาวชน หรือกลุ่มที่สนใจกิจกรรมเพื่อประโยชน์สาธารณะ
อย่างไรก็ตามจากมติดังกล่าวทำให้ คณะอาจารย์จากสถาบันการศึกษาต่างๆ เตรียมล่ารายชื่อเพื่อยื่นให้ กสทช. ทบทวนในมติดังกล่าวอีกครั้ง เนื่องจากเห็นว่า การออกใบอนุญาตให้กลุ่มช่องสาธารณะ ผิดเจตนารมย์ของการปฏิรูปสื่อ และหลายประเด็นไม่มีความชัดเจน
MThai News
