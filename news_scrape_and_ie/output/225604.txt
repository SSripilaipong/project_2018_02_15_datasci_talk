วันที่ 26 มี.ค. นายชัชชาติ สิทธิพันธุ์ รมว.คมนาคม เป็นประธานพิธีลงนามสัญญาจ้างงานบริการที่ปรึกษาควบคุมงานก่อสร้างโครงการระบบรถไฟชานเมือง (สายสีแดง) ช่วงบางซื่อ – รังสิต และ ควบคุมงานระบบไฟฟ้าและเครื่องกล รวมตู้รถไฟฟ้า ช่วงบางซื่อ – ตลิ่งชัน

โดยเป็นการลงนามสัญญาจ้างระหว่าง การรถไฟแห่งประเทศไทย (รฟท.) โดย นายประภัสร์ จงสงวน ผู้ว่าการรถไฟแห่งประเทศไทย กับ กลุ่มบริษัท TEAM Association ควบคุมงานก่อสร้างรถไฟชานเมืองสายสีแดง ช่วงบางซื่อ – รังสิต มูลค่าสัญญา 1,168,433,400 บาท และ 676,762,500 เยน และควบคุมงานระบบไฟฟ้าและเครื่องกล รวมตู้รถไฟฟ้า ช่วงบางซื่อ – ตลิ่งชัน มูลค่าสัญญา 89,863,712 บาท
โครงการก่อสร้างระบบรถไฟชานเมือง (สายสีแดง) ช่วงบางซื่อ – รังสิต  10 สถานี ได้แก่ สถานีกลางบางซื่อ จตุจักร วัดเสมียนนารี (สถานีในอนาคต) บางเขน ทุ่งสองห้อง หลักสี่ การเคหะ ดอนเมือง หลักหก (สถานีในอนาคต) รังสิต ระยะทางประมาณ 26.3 กิโลเมตร เป็นทางยกระดับ 19.2 กิโลเมตร ทางระดับพื้น 7.1 กิโลเมตร ขนาดราง 1.5 เมตร โดยจะมีแผนต่อขยายในอนาคตไปยังมหาวิทยาลัยธรรมศาสตร์ศูนย์รังสิตด้วย
MThai News
