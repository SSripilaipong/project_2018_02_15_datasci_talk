คลังไฟเขียว จัดงบ 31,000 ล้านบาท จ่ายคืนภาษีโครงการรถคันแรกแล้ว หลังงบประมาณที่ตั้งไว้ก่อนหน้าไม่พอจ่ายให้กับประชาชน
ภายหลังที่กรมบัญชีกลาง ออกมายอมรับเงินไม่พอจ่ายคืนโครงการรถคันแรก ในเดือนเม.ย.นี้พร้อมขอใช้เงินคงคลังที่มีอยู่ 3 แสนล้านบาท ออกมาใช้ก่อน เพื่อไม่ให้กระทบกับโครงการนั้น
ล่าสุดรายงานข่าวจากกระทรวงการคลัง แจ้งว่าเมื่อวันที่ 26 มี.ค.ที่ผ่านมา นายกิตติรัตน์ ณ ระนอง รองนายกรัฐมนตรี และรมว.คลัง ได้ลงนามในหนังสือให้กรมบัญชีกลางนำเงินคงคลัง 31,000 ล้านบาท มาใช้จ่ายให้กับผู้มีสิทธิได้เงินคืนจากโครงการรถคันแรกจนถึงสิ้นสุดปีงบประมาณ 56 แล้ว
ทั้งนี้กรมสรรพสามิตยืนยันว่าในรอบวันที่ 5 เม.ย.นี้ผู้ที่ได้รับเงินคืนจากโครงการดังกล่าวจำนวน 52,000 ราย จะได้รับเงินพร้อมกันทุกราย ซึ่งคิดเป็นเงินที่ต้องจ่าย 3,400 ล้านบาท
“การจ่ายคืนรถคันแรกไม่มีปัญหาแล้ว เพราะตอนนี้มีเงินเพียงพอที่จะจ่ายให้กับผู้ได้สิทธิทุกคนในปีงบประมาณ 56 และจะจ่ายเงินคืนทุกวันที่ 5 ของทุกเดือน”
Mthai News
