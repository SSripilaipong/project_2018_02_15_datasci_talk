ลือ แม็คโคร เตรียมขายกิจการคาดมีวงเงินสูงกว่า 1 แสนล้านบาท ขณะที่ผู้อำนวยการฝ่ายการตลาด ยันไม่ได้มีนโยบายที่จะขายกิจการและยังไม่ได้มีการเจรจากับกลุ่มใด
รายงานข่าวแจ้งว่า ขณะนี้ได้มีข่าวลือหนาหูว่า บริษัทเอสเอชวี โฮลดิ้ง (เอ็น.วี.) (SHV Holdings) ซึ่งเป็นบริษัทแม่ของธุรกิจค้าปลีกค้าส่ง อย่าง “แม็คโคร” เตรียมจะขายกิจการในประเทศไทย ภายหลังบริษัทแม่ต้องการหันไปทำธุรกิจที่ใหญ่กว่าอย่างเช่นน้ำมัน
โดยขณะนี้ได้มีการติดต่อไปยังผู้ประกอบการรายใหญ่ของไทยหลายรายที่สนใจในธุรกิจค้าปลีกอาทิ เซ็นทรัล พีซี รวมไปถึงบิ๊กซี ซึ่งคาดว่าจะได้ข้อสรุปภายในปีนี้ ด้วยวงเงินสูงกว่า 1 แสนล้านบาท
ขณะที่น.ส.ปริยานุช ณ ตะกั่วทุ่ง ผู้อำนวยการฝ่ายการตลาด บริษัท สยามแม็คโคร จำกัด (มหาชน) หรือ แม็คโคร กล่าวว่า ทางนางสุชาดา อิทธิจารุกุล ประธานเจ้าหน้าที่บริหาร ระบุว่า ผู้ถือหุ้นใหญ่ที่ต่างประเทศไม่ได้มีนโยบายที่จะขายกิจการและยังไม่ได้มีการเจรจากับกลุ่มใด ขณะเดียวกันก็มั่นใจว่า ตลาดไทยยังมีศักยภาพในการลงทุน และให้การสนับสนุนเม็ดเงินในการขยายสาขาอยู่
อย่างไรก็ดีหากข่าวการขายกิจการดังกล่าวเป็นจริง จะทำการขายแม็คโครเป็น “บิ๊กดีล” ในอุตสาหกรรมค้าปลีกครั้งใหญ่ที่สุด หลังจากที่กลุ่ม “คาร์ฟูร์” ฝรั่งเศส ได้ขายกิจการในไทยให้กับกลุ่มกาสิโนของบิ๊กซี ไปเมื่อปลายปี 2553 โดยขณะนั้นมีมูลค่าอยู่ที่ 868 ล้านยูโร หรือ 3.5 หมื่นล้านบาท
MThai News
