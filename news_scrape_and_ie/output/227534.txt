ร้อน! แม่ค้ารับราคาผักขึ้น5-10บ./กก.-เนื้อหมูทรงตัว ปชช. วอนรัฐช่วยดูแลของแพง
อากาศร้อน แม่ค้ารับดันราคาผักขึ้น 5-10 บาท คะน้า 30-35 บ./ก.ก. ผักชี 100-105 บ./ก.ก. ปชช. วอนรัฐช่วยดูแลของแพง ขณะราคาหมูเนื้อแดงทรงตัว ยัน มีเพียงพอกับความต้องการ
จากการลงพื้นที่ตรวจสอบราคาผักสด ในย่านตลาดสด ถนนจรัญสนิทวงศ์ ในวันนี้ พบว่า ราคาส่วนใหญ่ยังคงปรับตัวสูงขึ้น อาทิ คะน้า อยู่ที่กิโลกรัมละ 30-35 บาท ในส่วนของผักชี ต้นหอม ปรับสูงขึ้นกว่าก่อนหน้านี้ที่ผ่านมา โดยปรับตัวสูงขึ้นกว่ากิโลกรัมละ 5-10 บาท ทำให้ราคาขายผักชี ปรับตัวไปอยู่ที่กิโลกรัมละ 100-105 บาท ขณะที่ ผักกระเฉด ยังคงมีราคาทรงตัว รวมไปถึง ผักขึ้นฉ่าย กิโลกรัมละ 90 บาท
ทั้งนี้ จากการสอบภามพ่อค้าแม่ค้าในตลาด พบว่า ราคาผักที่ปรับตัวสูงขึ้นในช่วงนี้ มีสาเหตุมาจากอากาศที่ร้อนขึ้น ทำให้ผักเฉาเร็ว รวมไปถึงการขาดน้ำในบางพื้นที่ ทำให้มีผักออกสู่ตลาดน้อยลง ด้านประชาชนที่เดินตลาด จากการสอบถามพบว่า อยากให้รัฐบาลมีมาตรการเข้ามาดูแล เนื่องจากในขณะนี้มองว่า ราคาสินค้าส่วนใหญ่ยังคงปรับสูงขึ้นอย่างต่อเนื่อง
ขณะการตรวจสอบราคาเนื้อหมูสดขายปลีก วันนี้พบว่า ราคาหมูเนื้อแดงขายอยู่ที่ กิโลกรัมละ 140 บาท หมูบดอยู่ที่ กิโลกรัมละ 120 บาท และหมูสันในอยู่ที่ กิโลกรัมละ 170-190 บาท
จากการสอบถามพ่อค้าแม่ค้าในตลาด พบว่า ราคาเนื้อหมูช่วงนี้ ยังคงทรงตัวจากช่วงที่ผ่านมา เนื่องจากยังคงมีหมูเข้าสู่ตลาดอย่างต่อเนื่อง และเพียงพอต่อความต้องการ ทำให้ราคาไม่ปรับขึ้นลงมากนัก พร้อมมองว่า หากจะมีการปรับขึ้น ก็เชื่อว่าในอนาคตจะปรับขึ้นเพียง 1-2 บาทต่อกิโลกรัม เท่านั้น
