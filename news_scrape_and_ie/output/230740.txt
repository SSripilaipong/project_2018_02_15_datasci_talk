รัฐบาลวิตก หลังค่าเงินบาทแข็งมากสุดในรอบ 16ปี หวั่นกระทบเป้าส่งออกไม่เป็นไปตามคาด ขณะที่นายกฯ ส่งจับตาใกล้ชิด ด้าน ธปท. มั่นใจยังคุมได้อยู่
จากการที่ค่าบาทไทยได้แข็งค่าอย่างต่อเนื่อง โดยวันนี้ (18 เม.ย.) ค่าเงินบาทอยู่ที่ประมาณ28.82บาท/ดอลลาร์ ซึ่งแข็งค่ามากสุดในรอบ 16 ปี หลังลอยตัวค่าเงินบาทเมื่อวันที่ 2 ก.ค. 2540 ที่ผ่านมา ทำให้มีหลายฝ่ายต่างวิตกกังวลว่า การแข็งค่าดังกล่าวจะส่งผลกระทบทำให้การส่งออกของไทยไม่เป็นไปตามเป้าที่คาดการณ์ไว้เหมือนเมื่อปีที่ผ่านมา
โดยเฉพาะนายกรัฐมนตรี น.ส.ยิ่งลักษณ์ ชินวัตร ที่เป็นห่วงในเรื่องดังกล่าวเป็นอย่างมาก ได้สั่งเรียกประชุมหน่วยงานเศรษฐกิจอย่างเร่งด่วนเพื่อให้เฝ้าติดตามสถานการณ์อย่างใกล้ชิด ไม่ให้กระทบ หรือกระทบกับกลุ่มธุรกิจรายย่อยให้น้อยที่สุด
ส่วนแนวทางการรับมือนั้นเบื้องต้นนายบุญทรง เตริยาภิรมย์ รัฐมนตรีว่าการกระทรวงพาณิชย์ ได้มีการเรียกประชุมด่วนกับภาคเอกชน 3สถาบัน เพื่อหารือผลกระทบ และวิธีการรับมือดังกล่าว
ขณะที่นายประสาร ไตรรัตน์วรกุล ผู้ว่าการธนาคารแห่งประเทศไทย ก็ได้ออกมายอมรับว่า การแข่งค่าของบาทครั้งนี้ แรงและเร็วเป็นอย่างมาก แต่มั่นใจว่าจะไม่ส่งผลกระทบต่อการลงทุนแน่นอน ขณะเดียวกันยังไม่มีความจำเป็นที่ต้องออกมาตราการลดดอกเบี้ยนโยบายแบงค์ชาติ เพราะยังมั่นใจว่าสามารถควบคุมอัตราแลกเปลี่ยนได้อยู่
ส่วนสาเหตุที่ทำให้ค่าเงินบาทแข็งอยู่ในช่วงนี้ก็เพราะมาตรการทางการเงินของธนาคารกลางญี่ปุ่นที่ผ่อนคลายมากกว่าที่คาดการณ์ไว้ และไทยมีการวันหยุดยาวในช่วงสัปดาห์นี้ จึงทำให้เกิดปรากฎการณ์ดังกล่าวขึ้น
MThai News
