อธิบดีกรมการค้าภายใน เผย สัปดาห์นี้ เตรียมหารือห้างค้าปลีก เพื่อกําหนดราคาในศูนย์อาหาร ไม่ให้สูงเกินควร

น.ส.วิบูลย์ลักษณ์ ร่วมรักษ์ อธิบดีกรมการค้าภายใน กระทรวงพาณิชย์ เปิดเผยว่า ภายในสัปดาห์นี้ จะเรียกผู้ประกอบการห้างค้าปลีก มากำชับถึงการจำหน่ายอาหารปรุงสำเร็จ ภายในศูนย์อาหาร ไม่ให้มีราคาสูงเกินควร และให้แต่ละร้านค้า ยังคงมีเมนูทางเลือกราคาไม่เกิน 30 – 35 บาท ให้กับลูกค้าเพื่อเป็นการลดค่าครองชีพต่อไป หลังจากการลงพื้นที่ตรวจสอบพบว่า มีผู้ประกอบการร้านอาหารปรุงสำเร็จภายในศูนย์อาหารของทางห้างค้าปลีกขนาดใหญ่บางร้านมีการปรับราคาอาหารเพิ่มขึ้นจากจานละ 35 เป็น 40 บาท โดยอ้างต้นทุนการปรับราคาก๊าซหุงต้ม ซึ่งถือว่าไม่สมเหตุสมผล
อย่างไรก็ตาม การกำหนดราคาอาหารปรุงสำเร็จในศูนย์อาหารของทางห้างค้าปลีกนั้น เป็นการขอความร่วมมือซึ่งไม่ใช่มาตรการบังคับ หากแต่ละร้านค้ายังมีเมนูที่มีราคาไม่เกิน 30 – 35 บาท ก็ถือว่าให้ความร่วมมือแล้ว
