รถสองแถว เล็ง บุก คมนาคม พบ ”ชัชชาติ สิทธิพันธุ์” ขอปรับขึ้นค่าโดยสาร ช่วงเวลาหลัง 4 ทุ่ม จาก 9 บาท เป็น 20 บาท อ้าง คนน้อยไม่คุ้มทุน

นายฉัตรไชย ภู่อารีย์ ประธานชมรมผู้ประกอบการรถโดยสารประจำทางหมวด 4 เอกชน กรุงเทพ หรือ รถสองแถว เปิดเผยกับ สำนักข่าว ไอ.เอ็น.เอ็น. ว่า ในต้นเดือนหน้าตนเองเตรียมเดินทางไปพบนายชัชชาติ สิทธิพันธุ์ รัฐมนตรีว่าการกระทรวงคมนาคม และนายธีระพงษ์ รอดประเสริฐ รองปลัดกระทรวงคมนาคม เรื่องการขอปรับขึ้นค่าโดยสารในช่วงเวลาตั้งแต่ 20.00 น. เป็น 10 บาท ตั้งแต่เวลา 21.00 น. เป็น 15 บาท และตั้งแต่เวลา 22.00 น. เป็น 20 บาท จากเดิมที่มติคณะกรรมการขนส่งทางบกกลาง ได้อนุมัติให้ขึ้นค่าโดยสาร ตั้งแต่เวลา 22.00 น.  ให้ปรับขึ้นค่าโดยสารได้ 9 บาท จากเดิม 7 บาท
ทั้งนี้ อัตราค่าโดยสารที่จะขอปรับขึ้นนั้น จะสิ้นสุดในเวลา 05.00 น. และค่าโดยสารในช่วงเวลาปกติ จะไม่มีการขอปรับขึ้น โดยจะคงราคาอยู่ที่ 7 บาท นอกจากนี้ การขอปรับขึ้นค่าโดยสารตั้งแต่เวลา 20.00 น. เนื่องจากในช่วงเวลาดังกล่าวจะมีจำนวนผู้โดยสารน้อย ทำให้ผู้ประกอบการไม่คุ้มทุน และถ้าหยุดการเดินรถในเวลาดังกล่าว ก็อาจทำให้ถูกร้องเรียนได้ อีกทั้งถึงแม้ว่า ค่าโดยสารจะมีการปรับขึ้นเป็นเท่าตัว ผู้ใช้บริการรถสองแถวก็สามารถมั่นใจในเรื่องความปลอดภัยได้ เพราะคนขับรถสองแถวไม่เคยมีประวัติก่ออาชญากรรมมาก่อน
ประธานชมรมรถสองแถว กล่าวต่อว่า จากมติที่ประชุมคณะกรรมการองค์การขนส่งมวลชนกรุงเทพ หรือ ขสมก. เห็นชอบปรับขึ้นค่าโดยสาร 1.50 บาท ในช่วงเวลากลางคืนนั้น ส่วนตัวเห็นด้วย  เนื่องจากมีจำนวนผู้โดยสารน้อยลง แต่ต้นทุนเท่าเดิม
