นายโอภาส เพชรมุณี ผู้อำนวยการ องค์การขนส่งมวลชนกรุงเทพ (ขสมก.) เปิดเผยถึงกรณีการปรับอัตราค่าโดยสารรถธรรมดา ในช่วงเวลา 23.00-05.00 น. อีก 1.50 บาท เริ่มตั้งแต่วันที่ 16 พ.ค.นี้ว่า ขณะนี้ขสมก. จะยังไม่ขึ้นค่าโดยสารในเวลาดังกล่าว เนื่องจากเกรงว่า จะสร้างภาระให้กับประชาชนเพิ่มเติม และสร้างความสับสนให้กับผู้โดยสารที่ขึ้นรถในเวลาคาบเกี่ยวกัน โดยขสมก.ได้ทำหนังสือไปยังคณะกรรมการขนส่งทางบกกลาง เพื่อให้ทบทวนมติปรับขึ้นราคาดังกล่าวแล้ว

ทั้งนี้ นายโอภาสยืนยันว่า ขสมก.ไม่ได้ยื่นเสนอให้คณะกรรมการฯพิจารณาปรับขึ้นค่าโดยสาร แต่คณะกรรมการฯพิจารณาเรื่องดังกล่าวเอง และขณะนี้ ขสมก.ไม่มีนโยบายที่จะปรับขึ้นค่าโดยสารปรับอากาศ หรือรถหมวดอื่นอย่างแน่นอน
อย่างไรก็ตาม การปรับขึ้นค่าโดยสารดังกล่าว สร้างความไม่พอใจให้กับนายชัชชาติ สิทธิพันธุ์ รัฐมนตรีว่าการกระทรวงคมนาคม และพล.อ.พฤณท์ สุวรรณทัต รัฐมนตรีช่วยว่าการกระทรวงคมนาคมอย่างมาก เนื่องจากขัดกับนโยบายกระทรวงคมนาคม และเป็นที่น่าสังเกตว่า การปรับขึ้นราคาครั้งนี้ ขสมก.ไม่ได้ยื่นเรื่องขอปรับราคา แต่เป็นมติจากคณะกรรมการขนส่งทางบกกลาง ทำให้บางฝ่ายมองว่า รถร่วมบริการ ขสมก. ของเอกชนบางรายจะได้ประโยชน์
MThai News
