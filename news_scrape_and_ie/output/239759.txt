มิ.ย.นี้ MONO เตรียมเข้าเทรด MAI ลุยประมูลทีวีดิจิตอล ตั้งงบกว่า 2,000 ล้านบาท เสริมเกร่งคอนเทนต์ และขยายฐานสู่ต่างประเทศรับ AEC.
วันนี้ (17พ.ค.)  นายพิชญ์ โพธารามิก ประธานกรรมการบริษัท โมโนเทคโนโลยี จำกัด (มหาชน)  ได้ออกมาเปิดเผยว่า ในต้นเดือนมิถุนายนนี้ ทางบริษัทโมโนจะเข้าเทรดในตลาดเอ็มเอไอ (MAI) โดยจะระดมทุนด้วยการขายหุ้นไอพีโอ จำนวน 245ล้านหุ้น
ซึ่งจากเม็ดเงินดังกล่าว ทางบริษัทจะนำไปต่อยอดธุรกิจในต่างประเทศเพื่อรองรับประชาคมอาเซียน การลงทุนเพิ่มในคอนเทนต์ การลงทุนเพิ่มในอุปกรณ์ด้านสารสนเทศ และยังรวมไปถึงการเข้าประมูลสัญญาณโทรทัศน์ระบบดิจิตอลในช่วงไตรมาส 3 โดยมั่นใจว่าบริษัทสามารถประมูลสัญญาณทีวีดังกล่าวได้แน่นอน และคาดว่าจะเริ่มลงทุนได้ในช่วงปี 56-58
ขณะเดียวกันในส่วนของการขยายการลงทุนไปต่างประเทศ และเพิ่มเติมคอนเทนต์ที่มีอยู่นั้นทางบริษัทได้ตั้งงบไว้เบื้องต้น 2,000ล้านบาท เป็นงบลงทุนรวม 3ปี
สำหรับบริษัท โมโนเทคโนโลยี จำกัด (มหาชน) เป็นผู้ให้บริการด้านสื่ออินเทอร์เน็ต, โทรศัพท์เคลื่อนที่ และโทรศัพท์พื้นฐาน โดยแบ่งเป็นบริษัทลูกในเครือทั้งหมด 8บริษัท แบ่งการประกอบการธุรกิจออกเป็น 2 สายคือ
1.ธุรกิจสื่อและการให้บริการข้อมูล 
  2.ธุรกิจให้บริการด้านความบันเทิง เช่นเว็บไซต์เอ็มไทย (www.MThai.com) และโมโนโมบาย ที่ให้บริการคอนเทนต์ผ่านมือถือในรูปแบบ SMS, MMS, IVR, Mobile Internet (WAP) และ APP.
โดยมีโครงสร้างผู้ถือหุ้นใหญ่คือ นายพิชญ์ โพธารามิก ถือหุ้น 87.11% และหลังเสนอขายหุ้นไอพีโอ สัดส่วนการถือหุ้นจะลดลงเหลือ 71.87% สำหรับผลการดำเนินงานปี 2555 มีรายได้รวม 1.56พันล้านบาท มีกำไรสุทธิ 607ล้านบาท
MThai News


