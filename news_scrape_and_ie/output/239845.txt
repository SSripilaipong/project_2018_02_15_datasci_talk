พล.ต.อ.วิเชียร พจน์โพธิ์ศรี ปลัดกระทรวงคมนาคม ในฐานะประธานกรรมการ (บอร์ด) กทพ. ได้ออกมาเปิดเผยถึงผลการหารือเกี่ยวกับการปรับอัตราค่าผ่านทางปี 2556 ของทางพิเศษเฉลิมมหานคร (ทางด่วนขั้นที่ 1) ทางพิเศษศรีรัช (ทางด่วนขั้นที่ 2) ทางพิเศษอุดรรัถยา (บางปะอิน-ปากเกร็ด) และทางพิเศษบูรพาวิถี (บางนา-ชลบุรี) วานนี้ (17พ.ค.) ว่า
ที่ประชุมได้มีมติเห็นชอบให้มีการปรับขึ้นค่าผ่านทางดังกล่าว ตามที่คณะอนุกรรมการพิจารณาค่าผ่านทางพิเศษเสนอ โดยหลังจากนี้คณะอนุกรรมการจะต้องไปเจรจากับ บมจ.ทางด่วนกรุงเทพ (บีอีซีแอล) ผู้รับสัมปทานทางด่วนขั้นที่ 2 ถึงแนวทางการปรับค่าผ่านทางตามการพิจารณาของ กทพ. หลังจากนั้นต้องนำผลการเจรจามาเสนอบอร์ด ก่อนจะรายงานไปยังกระทรวงคมนาคม เพื่อออกประกาศกระทรวงฯ และนำเสนอคณะรัฐมนตรีเพื่อทราบต่อไป
ทั้งนี้ ทางพิเศษเฉลิมมหานคร (ทางด่วนขั้นที่ 1) ทางพิเศษศรีรัช (ทางด่วนขั้นที่ 2) และทางพิเศษบูรพาวิถี (บางนาชลบุรี) จะเริ่มปรับค่าผ่านทางตั้งแต่วันที่ 1 ก.ย. 2556 ส่วนทางพิเศษอุดรรัถยา (สายบางปะอิน-ปากเกร็ด) จะเริ่มตั้งแต่วันที่ 1 พ.ย.นี้ เป็นต้นไป
อย่างไรก็ดีจากมติดังกล่าวหากมีการปรับขึ้นจริง จะส่งผลทำให้อัตราค่าทางด่วนเป็นดังนี้ 
 สำหรับโครงข่ายในเขตเมือง 
(ทางพิเศษเฉลิมมหานคร ดินแดง-ท่าเรือ, บางนา-ท่าเรือ, ดาวคะนอง-ท่าเรือ, ทางพิเศษศรีรัช ส่วนเอ และบี : พญาไท-พระราม 9, พญาไท-บางโคล่) จะปรับอัตราค่าผ่านทางสำหรับรถ 4 ล้อ จากเดิม 45 บาท เป็น 50 บาท 
รถ 6-10 ล้อ จากเดิม 70 บาท เป็น 75 บาท 
และรถมากกว่า 10 ล้อ จากเดิม 100 บาท เป็น 110 บาท
ส่วนโครงข่ายนอกเขตเมือง 
(ทางพิเศษศรีรัช ส่วนซี และดี) จะปรับเฉพาะทางพิเศษศรีรัช ส่วนดี (ถนนพระราม 9-ถนนศรีนครินทร์) 
สำหรับรถ 6-10 ล้อ จากเดิม 50 บาท เป็น 55 บาท 
และรถมากกว่า 10 ล้อ จากเดิม 70 บาท เป็น 75 บาท ตามลำดับ
Mthai News
