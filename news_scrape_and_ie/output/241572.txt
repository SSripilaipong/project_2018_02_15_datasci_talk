MONO เล็งขาย IPO 29-31 พ.ค. คาดสรุปราคาขายสัปดาห์หน้า
แหล่งข่าวจากแกนนำการจัดจำหน่ายและรับประกันการจำหน่ายหุ้น บริษัท โมโนเทคโนโลยี จำกัด (มหาชน) หรือ MONO เปิดเผยว่า บมจ.โมโนเทคโนโลยียังอยู่ระหว่างการทำ Book Build โดยคาดว่าจะแล้วเสร็จในวันที่ 27 พ.ค.
หลังจากนั้นก็จะสามารถสรุปราคาเสนอขายหุ้นสามัญเพิ่มทุนให้กับประชาชนทั่วไปครั้งแรก (IPO) ได้ อย่างไรก็ดีบริษัทฯคาดว่าจะเสนอขายหุ้น IPO ในวันที่ 29-31 พ.ค.นี้ และคาดว่าจะเข้าเทรดในต้นเดือน มิ.ย.56
ทั้งนี้จะมีผู้จัดการการจัดจำหน่ายและรับประกันการจำหน่ายหุ้น MONO 2 รายบริษัท คือ บล.กสิกรไทย และ บล.บัวหลวง และจะมีผู้ร่วมจัดจำหน่ายและรับประกันการจำหน่ายหุ้นอีก 5 รายบริษัทด้วยกัน โดยบริษัทฯได้กำหนดวันเซ็นสัญญาแต่งตั้งผู้จัดจำหน่ายและรับประกันการจัดจำหน่ายหุ้นสามัญเพิ่มทุนของ MONO ในวันที่ 28 พ.ค.
บมจ.โมโน เทคโนโลยี (MONO) จะเสนอขายหุ้นสามัญเพิ่มทุนจำนวน 245 ล้านหุ้น และจะนำหุ้นสามัญทั้งหมดเข้าจดทะเบียนในตลาดหลักทรัพย์ เอ็ม เอ ไอ(MAI)
โดย MONO ดำเนินธุรกิจให้บริการข้อมูลและสาระบันเทิงผ่านช่องทางต่าง ๆ ได้แก่ สื่ออินเทอร์เน็ต โทรศัพท์เคลื่อนที่ และโทรศัพท์พื้นฐาน โดยมีบริษัทย่อยทั้งสิ้น 8 บริษัท ซึ่งแบ่งการประกอบธุรกิจออกเป็น 2 สายธุรกิจ ได้แก่ ธุรกิจสื่อและการให้บริการข้อมูล และธุรกิจการให้บริการด้านบันเทิง
ข้อมูลข่าวจาก ข่าวหุ้นธุรกิจ
MThai News
