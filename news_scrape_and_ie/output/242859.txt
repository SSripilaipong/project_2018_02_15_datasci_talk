โมโน พร้อมเข้าตลาดหุ้น มั่นใจธุรกิจโต ฐานการเงินมั่นคง ชูนโยบายผู้พัฒนาคอนเทนต์แห่งประเทศไทย

วันที่ 29 พ.ค.  นายนวมินทร์   ประสพเนตร   ผู้ช่วยประธานกรรมการและประธานเจ้าหน้าที่การตลาด   บริษัท โมโน เทคโนโลยี จำกัด (มหาชน)  เผยว่าในช่วงที่ผ่านมาบริษัทผลการดำเนินงานของบริษัทมีการเติบโตอย่างมาก โดยผลประกอบการจากปีที่ผ่านมา โมโนมีกำไรสุทธิสูงถึง 607.3 ล้านบาท โดยมีอัตรากำไรสุทธิถึง 38.9% และในไตรมาส 1 ปี 2556 มีกำไรสุทธิอยู่ที่ 180.2 ล้านบาท และมีอัตรากำไรสุทธิถึง 45.0% ซึ่งเป็นอัตรากำไรที่สูง โดย 3 ปีที่ผ่านมา ได้มีการจ่ายปันผลมาโดยตลอดเฉลี่ยอยู่ที่ 75% ของกำไรสุทธิ ซึ่งเป็นที่คาดการณ์ว่าบริษัทสามารถเติบโตได้อีกมาก
นายแมนพงศ์ เสนาณรงค์ กรรมการผู้จัดการ สายงานวาณิชธนกิจ บล.กสิกรไทย  กล่าวในฐานะผู้ร่วมจัดการการจัดจำหน่ายและรับประกันการจำหน่าย (Joint Lead Underwriters) ว่า หุ้นของ MONO มีผลตอบรับเบื้องต้นที่ดีมากโดยเฉพาะกลุ่มนักลงทุนสถาบัน ทำให้มีพื้นฐานที่แข็งแกร่งบวก ซึ่งในการส่ง Book Building ยอดเข้ามามากถึง 5 เท่าของยอดที่จัดสรรไว้ให้แก่นักลงทุนสถาบัน  ในราคาหุ้น (IPO) 11.40 บาทต่อหุ้น  คิดเป็น P/E ปี 2013 เท่ากับ 19.95 เท่า
โดยคาดว่าจากการขยายตัวของ 3Gที่จะเป็นหนึ่งในธุรกิจหลักของบริษัทในอนาคตและปัจจัยสนับสนุนหลายประการ ตลอดทั้งรายได้และกำไรของบริษัทฯ ส่งผลให้มีรายได้เติบโตอย่างต่อเนื่อง รวมถึง ได้เตรียมขยายธุรกิจไปยังต่างประเทศ โดยเฉพาะกลุ่มประเทศอาเซียนที่บริษัทฯ ได้เริ่มเข้าไปลงทุน เช่น เวียดนาม อินโดนีเซีย
ทั้งนี้โมโนเตรียมเสนอขายหุ้นสามัญเพิ่มทุน (IPO) จำนวน 245 ล้านหุ้น พร้อมเข้าจดทะเบียนในตลาดหลักทรัพย์ เอ็ม เอ ไอ (mai)โดยมีจุดเด่นบริษัทผู้ผลิตคอนเทนต์ในประเทศไทย และเตรียมขยายธุรกิจในต่างประเทศ มั่นใจฐานะการเงินที่แข็งแกร่งและไร้หนี้สิน พร้อมเปิดจองหุ้น IPO ในวันที่ 29-31 พฤษภาคมและเตรียมเสนอขายหุ้น IPO ในวันที่ 6 มิถุนายนนี้
MthaiNews
