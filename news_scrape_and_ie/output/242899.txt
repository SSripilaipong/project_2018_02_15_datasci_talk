BTS ยัน 1มิ.ย. ขึ้นค่าโดยสารบัตรเที่ยวเดียว แต่ใจดียังคงตรึงราคาสำหรับผู้โดยสารที่เดินทางด้วยบัตรโดยสารประเภทเติมเงินไปจนถึงสิ้นปี หวังลดค่าครองชีพช่วยประชาชน
หลังจากมีกระแสข่าวมาตั้งแต่ช่วงเดือนที่ผ่านมาว่า บมจ.บีทีเอส กรุ๊ป โฮลดิ้งส์ (BTS) เตรียมจะปรับขึ้นอัตราค่าโดยสารใหม่ในส่วนของเส้นทางสัมปทานระยะทาง 23.5 กิโลเมตร จากสถานีหมอชิต ถึงสถานีอ่อนนุช และจากสถานีสนามกีฬาแห่งชาติถึงสถานีสะพานตากสิน ในวันที่ 1 มิถุนายนนี้นั้น
วันนี้ (29พ.ค.) ทางนายสุรพงษ์ เลาหะอัญญา กรรมการและผู้อำนวยการใหญ่สายปฏิบัติการ บมจ.ระบบขนส่งมวลชนกรุงเทพ ได้ออกมาเปิดเผยว่า บีทีเอสยืนยันจะปรับขึ้นราคาค่าโดยสารบัตรเดินทางเที่ยวเดียวใหม่ในวันที่ 1 มิ.ย.นี้แน่นอน
แต่ทั้งนี้ทั้งนั้นทางบริษัทจะยังคงอัตราค่าโดยสารเดิม สำหรับผู้โดยสารที่เดินทางด้วยบัตรโดยสารประเภทเติมเงิน ทั้งบัตรแรบบิทและบัตรสกายสมาร์ทพาสเดิม ไปจนถึงวันที่ 31 ธันวาคม 2556 นี้ เพื่อเป็นการบรรเทาภาระค่าใช้จ่ายของประชาชน
ซึ่งค่าโดยสารใหม่ที่คาดว่าจะมีการปรับขึ้นมีดังนี้ 
สถานีหมอชิต ถึงสถานีอ่อนนุช และจากสถานีสนามกีฬาแห่งชาติถึงสถานีสะพานตากสิน จาก15 – 40 บาท เป็น 15 – 42 บาท
โดยจะเรียกเก็บสถานีแรก 15 บาท, 
สถานีที่สอง ราคา 22 บาท, 
สถานีที่สาม 25 บาท, 
สถานีที่สี่ 28 บาท, 
สถานีที่ห้า 31 บาท, 
สถานีที่หก 34 บาท 
สถานีที่เจ็ด 37 บาท 
และจากสถานีที่แปด เป็น 42บาทตามลำดับ
MThai News
