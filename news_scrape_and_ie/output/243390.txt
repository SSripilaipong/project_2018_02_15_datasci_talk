นางเจษฎากร ธนาธิป ผู้อำนวยการฝ่ายการตลาด บริษัท เป๊ปซี่-โคล่า (ไทย) เทรดดิ้ง จำกัด ผู้ผลิตเครื่องดื่มน้ำอัดลมภายใต้แบรนด์ เป๊ปซี่ มิรินด้า และน้ำดื่มอควาเลส เปิดเผยว่า ได้ยกเลิกการผลิตและจำหน่ายเครื่องดื่มอัดลมแบบกระป๋อง ขนาด 325 มล. ราคา 14 บาท ในประเทศไทยแล้ว  โดยแผนการทำตลาดต่อจากนี้ จะเน้นให้ความสำคัญกับรูปแบบกระป๋องสลิม ขนาด 245 มล. ราคา 12 บาท เพื่อตอบโจทย์ผู้บริโภคที่มองหาสิ่งใหม่ๆ และเป็นขนาดที่พอเหมาะกับการดื่ม

นอกจากนี้ เป๊ปซี่ยังได้ทุ่มงบ 70 ล้านบาท ในการเปิดตัว เป๊ปซี่ กระป๋องสลิม รุ่นลิมิเต็ดอิดิชั่น ขนาด 245 มล. ภายใต้แนวคิดเป๊ปซี่ สลิม แคน เท่ ซ่า ด้วยรูปแบบดีไซน์ลวดลายสไตล์ใหม่ป๊อปอาร์ต มีการพิมพ์รูป บียองเซ่ พรีเซ็นเตอร์เป๊ปซี่ โกลบอลลงบนกระป๋อง   ซึ่งจะวางจำหน่ายเพียง 3 เดือนเท่านั้น ตั้งแต่ มิ.ย.-ส.ค. 2556 หรือจนกว่าสินค้าจะหมด
ขณะที่แบรนด์มิรินด้า ทั้งน้ำส้ม น้ำแดง และเซเว่นอัพ ก็มีการผลิตกระป๋องสลิมออกด้วยและได้เริ่มทยอยออกสู่ตลาดแล้ว และเป๊ปซีแม็กซ์ ในช่วงต้นเดือน มิ.ย. นี้ด้วย
ขอบคุณภาพจาก https://www.facebook.com/PepsiThai
MThai News



