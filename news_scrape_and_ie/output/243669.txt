ผู้ค้าจตุจักร ประกาศพร้อมชน “ประภัสร์” หากปิดตลาดนัด หลังศาลมีคำสั่ง เก็บค่าเช่าแผงค้า 890 บาทต่อเดือน ชี้ ละเมิดอำนาจศาล

นายสงวน ดำรงไทย ประธานสหกรณ์บริการผู้ค้าตลาดนัดจตุจักร เปิดเผยกับ สำนักข่าว ไอ.เอ็น.เอ็น. ว่า จากการกรณีที่ นายประภัสร์ จงสงวน ผู้ว่าการการรถไฟแห่งประเทศไทย ได้ออกมาให้สัมภาษณ์ว่า ถ้าหากศาลมีคำสั่งให้เก็บอัตราค่าเช่าแผงค้าตลาดจตุจักร ในราคา 890 บาทต่อแผงจริง และจะทำการปิดพื้นที่นั้น
ส่วนตัวมองว่า ผู้ว่าการการรถไฟฯ น่าจะยังไม่ได้อ่านคำสั่งศาลปกครองอย่างถี่ถ้วน เนื่องจากการจัดเก็บค่าเช่าแผงค้า ในราคา 890 บาทต่อแผงนั้น จะมีผลเฉพาะผู้ค้าที่ยื่นฟ้องศาลเท่านั้น ไม่ใช่ทั้งหมด หรือ ประมาณ 795 คน พร้อมทั้งถือเป็นการละเมิดอำนาจศาลด้วย ดังนั้นจึงควรกลับไปทบทวนกฎหมายก่อนจะดีกว่า นอกจากนี้ จากการให้สัมภาษณ์ของผู้ว่าการการรถไฟฯ ได้ส่งผลกระทบกับจิตใจของผู้ค้าเป็นอย่างมาก ทำให้มองว่า นายประภัสร์ ไม่มีวุฒิภาวะเพียงพอ หรือเหมาะสมในการดำรงตำแหน่งผู้ว่าการการรถไฟฯ
อย่างไรก็ตาม นายสงวน กล่าวอีกว่า หากผู้ว่าการการรถไฟฯ จะดำเนินการปิดตลาดนัดจตุจักรจริง ตนเองและผู้ค้า พร้อมชนกับผู้ว่าการการรถไฟฯ อย่างแน่นอน

