รัฐมนตรีช่วยว่าการกระทรวงพาณิชย์ สั่งกรมการค้าภายใน ตรวจสอบราคาอาหารสัตว์ เชื่อ มิ.ย.นี้ ราคาดีขึ้น

นายณัฐวุฒิ ไสยเกื้อ รัฐมนตรีช่วยว่าการกระทรวงพาณิชย์ เปิดเผยว่า ได้สั่งการให้ทางกรมการค้าภายใน สำรวจราคาอาหารสัตว์ที่เป็นจริง เพื่อนำมาพิจารณาว่ามีการปรับขึ้นราคาหรือไม่ ซึ่งที่ผ่านมาเกษตรกรโดยเฉพาะผู้เลี้ยงไก่ไข่ มักนำมาอ้างว่าต้นทุนอาหารสัตว์ปรับเพิ่มขึ้น ทำให้ราคาสินค้าแพงขึ้น ขณะที่กรมการค้าภายในยืนยันว่าราคาอาหารสัตว์ไม่ได้ปรับเพิ่มขึ้นมาระยะหนึ่งแล้ว จึงต้องการข้อมูลที่แท้จริงเพื่อหารือร่วมกับผู้ที่เกี่ยวข้อง
อย่างไรก็ตาม จากข้อมูลของกรมปศุสัตว์ คาดว่าสถานการณ์ราคาไข่ไก่ น่าจะดีขึ้นเรื่อยๆ ในช่วงเดือนมิถุนายนนี้ และเห็นว่า การดูแลราคาสินค้า ควรดูแลทั้ง 2 ทาง คือ ในส่วนของเกษตรกรและผู้บริโภค โดยในสัปดาห์หน้า จะมีความชัดเจนของโครงการไข่ไก่ธงฟ้า ว่าจะขยายโครงการหรือไม่
