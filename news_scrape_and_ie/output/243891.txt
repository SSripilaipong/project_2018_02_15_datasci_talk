นายกสมาคมผู้ผลิต ผู้ค้าและส่งออกไข่ไก่ คาด ราคาไข่สัปดาห์หน้าทรงตัว ยัน ปรับขึ้นฟองละ 5 บาท เป็นไปไม่ได้
นายมงคล พิพัฒน์สัตยานุวงศ์ นายกสมาคมผู้ผลิต ผู้ค้าและส่งออกไข่ไก่ เปิดเผยกับ สำนักข่าว ไอ.เอ็น.เอ็น. ว่า ตั้งแต่สัปดาห์หน้าเป็นต้นไป ราคาไข่ไก่จะทรงตัว และจะเริ่มถูกลง โดยจะไม่ปรับเพิ่มขึ้นอย่างแน่นอน

ทั้งนี้ ยืนยันว่า ราคาได้เพิ่มขึ้นเพียง 10-20% เท่านั้น ส่วนราคาที่ทางผู้บริโภคได้รับผลกระทบ คือ ปรับขึ้นถึง 1 บาท หรือบางคนต้องซื้อไข่ไก่ในราคาฟองละ 5 บาทนั้น เป็นราคาที่ทางร้านค้า หรือผู้ประกอบการปรับขึ้น ไม่ใช่ผู้เลี้ยงไก่
นอกจากนี้ เรื่องที่หลายฝ่ายมองว่า ราคาไข่ไก่อาจจะปรับขึ้นถึงฟองละ 5 บาทนั้น เป็นไปไม่ได้อย่างแน่นอน เนื่องจาก กรมการค้าภายใน กระทรวงพาณิชย์ เป็นผู้ดูแลและควบคุมราคาไม่ให้เกินกว่าต้นทุน 20%
อย่างไรก็ตาม นายกสมาคมผู้ผลิต ผู้ค้าและส่งออกไข่ไก่ กล่าวเสริมว่า เรื่องราคาไข่ไก่ ตนเองอยากให้เป็นไปตามกลไกตลาดมากกว่าการมาควบคุมราคา อีกทั้ง จากสถานการณ์ราคาไข่ในปัจจุบัน มองว่า เป็นธรรมกับทุกฝ่าย โดยเฉพาะผู้เลี้ยงไก่ไข่ ที่ก่อนหน้านี้ได้รับผลกระทบจากน้ำท่วม

