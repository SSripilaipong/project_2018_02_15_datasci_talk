คาดโทษ จำคุก 5 ปั ปรับ 5 ล้านบาท
พ.อ.นที ศุกลรัตน์ รองประธานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) และประธานคณะกรรมการกิจการกระจายเสียงและกิจการโทรทัศน์ (กสท.) เปิดเผยว่า คณะกรรมการ กสท.ได้อนุมัติขยายเวลาตรวจสอบแบบคำขอและเอกสารหลักฐานของผู้ยื่นคำขอใบอนุญาตประกอบกิจการกระจายเสียง กิจการโทรทัศน์ประเภทไม่ใช้คลื่นความถี่ สำหรับช่องรายการทีวีดาวเทียมและเคเบิลทีวีไปอีก 30 วัน จากเดิมสิ้นสุดในวันที่ 30 พ.ค. 2556  ตามคำขอของ กสทช. ไปเป็นวันที่ 30 มิ.ย. 2556 เนื่องจากยังมีช่องรายการเหลืออีก 233 ช่องที่ยังไม่พร้อมในเรื่องเอกสาร

โดยปัจจุบันมีช่องที่ได้รับใบอนุญาตเป็นที่เรียบร้อยแล้วอยู่จำนวน 506 ราย กสท.จะส่งรายชื่อไปยังผู้ประกอบการโครงข่ายตั้งแต่วันที่ 3 มิ.ย. คาด จะใช้เวลา 15 วัน จึงให้ช่องรายการที่ได้รับใบอนุญาตออกอากาศ ได้ถูกต้อง
อย่างไรก็ตาม หากช่องรายการไม่ยื่นเอกสารตามเวลาที่กำหนดก็ไม่สามารถดำเนินการต่างๆ ของช่องรายการได้ เนื่องจากไม่ได้รับใบอนุญาต แต่หากยังดำเนินการจะถือว่าเป็นช่องรายการเถื่อนมีความผิดตามพ.ร.บ.ประกอบกิจการวิทยุกระจายเสียงและวิทยุโทรทัศน์ พ.ศ.2551 มาตรา 66 มีโทษทางอาญา จำคุก 5 ปี ปรับไม่เกิน 5 ล้านบาท
MThai News
