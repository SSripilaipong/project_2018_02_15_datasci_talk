ทีมงาน MThai ได้เกียรติรับเชิญเข้าร่วมรับฟังการเสวนา CEO Forum … moving forward to  AEC  โดยได้รับการสนับสนุนที่นั่งจาก DTAC โดย ดร.ดามพ์ สุคนธทรัพย์ และคุณอรอุมา ฤกษ์พัฒนาพิพัฒน์ ขอขอบคุณมา ณ ที่นี้ครับ


งานนี้จัดโดย สมาคมนักเรียนเก่าเตรียมอุดมศึกษา ในพระบรมราชูปถัมภ์ เมื่อวันอังคารที่ 4 มิถุนายน 2556 ที่ผ่านมา ณ โรงแรมแกรนด์ไฮแอท เอราวัณงานนี้จึงได้เชิญ ท่านรัฐมนตรีและปลัดกระทรวง ที่เป็นศิษย์เก่าเตรียมอุดมฯ เพื่อมาพูดถึงทิศทางของไทยใน  AEC  รวมทั้งคุณกานต์ ตระกูลฮุน จาก SCG ด้วย
เปิดฉากด้วย การคลัง “คนไทยอย่ากลัว  AEC ”
ขุนคลัง ซึ่งขึ้นชื่อว่าทั้งเก่ง ทั้งเชือดนิ่ม   คุณ กิตติรัตน์ ณ ระนอง  รองนายกฯ และรมต.กระทรวงการคลัง กล่าวดังนี้
•  AEC  จะทำให้การดำเนินธุรกิจมีทั้งส่วนที่ง่ายและยากขึ้น ง่ายเพราะพื้นที่ในการหาวัตถุดิบกว้างขึ้น ลูกค้ามากขึ้น แต่คู่แข่งก็สูงขึ้นด้วย รวมทั้งการตั้งบริษัทในประเทศไทยสำหรับนักธุรกิจจากประเทศเพื่อนบ้านก็จะไร้ข้อกีดกันใดๆ (เสมือนนักธุรกิจไทยเลย)
• ประเทศไทยมีโอกาสที่ดี เพราะเป็นหนึ่งที่ในปัจจุบันมีสภาพคล่องทางการเงินสูง
• สิ่งที่เป็นห่วงเรื่องสมองไหลออกขาดคนเก่ง สมองไหลเข้าทำให้แย่งงานคนไทยทำ อย่าได้หวาดกลัว เพราะจริงๆแล้วการผสมเช่นนี้ มีแต่ข้อดี ดีเสียอีก ที่เกิดการแลกเปลี่ยนความรู้และวัฒนธรรม มีการผลักดันในคนไทยต้องเก่งขึ้น ไม่เช่นนั้นเราสู้ไม่ได้ ถ้ายังไม่เก่งก็เรียนรู้จากคนต่างชาติที่เข้ามาทำงานก็ได้
• ยังเน้นย้ำว่า รัฐบาลให้ความสำคัญกับการแก้ปัญหาเรื่องน้ำ (รวมถึงน้ำท่วม) แบบบูรณาการ เพื่อสร้างความเชื่อมั่นให้แก่นักลงทุน

ต่อด้วยการศึกษา “เด็กไทยเรียนเยอะ แต่สอบตก”
นักการเมืองเก๋าเกม  คุณ พงษ์เทพ เทพกาญจนา  รองนายกฯ และรมต. กระทรวงศึกษาธิการ กล่าวว่า
• ไม่ว่าโลกธุรกิจเศรษฐกิจจะเปลี่ยนแปลงอย่างไร สุดท้ายก็แข่งกันที่คุณภาพของประชากร
• รัฐบาลได้มองเห็นถึงการปฏิรูปทางศึกษา เนื่องจากได้เล็งเห็นแล้วว่า เด็กไทยเรียนไม่ต่ำกว่าวันละ 1,200 ชั่วโมงต่อปี แต่ผลลัพธ์นั้น การวัดระดับเด็กนักเรียนหลักสูตรนานาชาติ เรายังรั้งท้ายหลายชาร์ท
• สิ่งที่ต้องเปลี่ยนแปลง คือ ครูไม่ใช่ผู้สอน แต่เป็นผู้ผลักดันใหนเกิดการเรียนรู้

(ดร ชัชชาติ ขอลุกขึ้นเสวนาเพื่อความมันส์) 
 กระทรวงคมนาคม “เลิกผลัดวัน ประกันพรุ่งเสียที งานต้องมี deadline”
ศิษย์เก่าวิศวะฯ ร่างใหญ่  ดร. ชัชชาติ สิทธิพันธุ์   รมต. กระทรวงคมนาคม มาพร้อม presentation อัดแน่นด้วยข้อมูล และชาร์ทประกอบดังนี้
• ชัยภูมิของประเทศไทย เป็นจุดที่ดี เป็นศูนย์กลางในการเชื่อมต่อประเทศต่างๆใน  AEC  โดยเฉพาะระหว่าง จีน ซึ่งมีฐานการผลิต และมีกำลังซื้อสูง และเวียตนามที่มีท่าเรือ และสิงคโปร์ที่มีท่าเรือ
• การสร้างเส้นทางคมนาคมขนส่งให้ทั่วถึง มีคุณภาพ นั้นจะช่วยเรื่องอุตสาหกรรมและการท่องเที่ยวไปพร้อมๆกัน ซึ่งโดยรวมแล้วมันคือ โครงสร้างพื้นฐาน (Infrastructure) ที่ต้องทำ รวมถึงโครงการ รถไฟฟ้าความเร็วสูง   2ล้านล้าน  ที่เป็นประเด็น เมื่อโครงสร้างดีจะทำให้ต่างจังหวัดมีความก้าวหน้าที่เพิ่มขึ้น เห็นได้จาก ด่านชายแดน เชียงราย เขมร ที่มีธุรกิจดีเงินสะพัด เพราะเส้นทางขนส่งเข้าออกได้อย่างสะดวก
• ในขณะที่โครงสร้างพื้นฐาน ไม่ว่าจะเรื่อง ถนน รถไฟ ประเทศไทยได้รับการจัดอันดับ อยู่ต่ำกว่า มาเลเซียทั้งหมด ยกเว้นชนะเรื่องเดียวคือ สนามบินสุวรรณภูมิ

(แฉ ภาพรถไฟตกราง การคมนาคม คุณภาพแย่ ต้องแก้ไข)
• ดังนั้น ข้อสรุป คือ การปรับโครงสร้างพื้นฐานที่ดี เพื่ออนาคตย่อมดีกว่า ซึ่งในอดีต การลงทุนใน Eastern Seaboard และ สุวรรณภูมิ ก็มีข้อมูล  GDP  รองรับว่า ทำให้เกิดการสร้างโอกาสต่างๆที่เป็นผลดีต่อประเทศโดยตลอด
• และสรุปด้วย ชาร์ท แสดงโครงการการสร้างรถไฟ รถด่วน ถนน ต่างๆที่ ได้ลงเงินไปหลายสิบล้าน ร้อยล้านบาท แต่ก็ยุติลงเมื่อเปลี่ยนรัฐบาล กลายเป็นเงินจม หรือเปลี่ยนนโยบาย ซึ่ง ดร ชัชชาติ กล่าวว่า “หยุดผลัดวันประกันพรุ่งเสียที” จะสร้างอะไรต้องสร้างให้เสร็จรวดเดียวดีกว่า

(โครงการนี้มีประเด็น) 
• แถมท้ายว่า “เป็นหนี้วันนี้ ดีกว่าเป็นหนี้ในอนาคต” (ท่านมั่นใจว่า การลงทุนเป็นหนี้วันนี้ จะส่งผลที่ดีกว่า ไม่แพ้ประเทศอื่นๆ)

(โครงการเหล่านี้ เชื่อว่าจะแล้วเสร็จชาติหน้า?? ดร. ชัชชาติ ประกาศชัด ว่าพอกันที โปรเจ็คคาราคาซังแบบนี้  “เราต้องเลิกผลัดวันประกันพรุ่งเสียที งานเราต้องมี deadline”) 
 กระทรวงอุตสาหกรรม “ธุรกิจ ต้องโตแบบมีแผนงาน”
ดร วิทูรย์ สิมะโชคดี  ปลัด กระทรวงอุตสาหกรรม ย้ำว่า รัฐบาลได้วางแผนงานการเติบโตของธุรกิจเพื่อก้าวสู่ยุค AEC หรือแม้กระทั่ง ตลาดโลก ว่า
• ธุรกิจเติบโตได้ด้วยแผน ในระยะ 1-5 ปี ที่ต้องเน้นเสริมสร้างความรู้ และความคล่องตัวในธุรกิจ ในขณะที่ 5-10 ปี เป็นการพัฒนานวัตกรรม ที่ต้องครอบคลุม value-chain ความเป็นมิตรกับสิ่งแวดล้อม และการรับผิดชอบต่อสังคม สุดท้ายในระยะเกิน 10 ปี คือ แผนงานเพื่อความยั่งยืนของธุรกิจ ที่ต้องเน้นย้ำเรื่อง branding และการบริการหลังจากขาย รวมทั้งการปรับตัวตามกระแสตลาดโลก
• อีกส่วนที่ กระทรวงให้ความสำคัญไม่แพ้กันคือธุรกิจ SME ที่ต้องได้รับความรู้เพื่อการเติบโตต่อไป
ฟังจบ ก็ต้องขอชมเชยว่าศิษย์เก่าเตรียมอุดมฯ คุณภาพคับแก้วกันจริงๆ การได้รับฟังเช่นนี้ ก็ต้องบอกกันตามตรงว่า ทุกท่านเป็นผู้รู้ ทรงคุณวุฒิมีอำนาจในมือ หากเกิดขึ้นได้จริง ก็นับว่าจะเป็นการเติบโตของประเทศไทยที่ยั่งยืนอย่างแน่นอน เราคงต้องจับตาดูกันต่อไปว่า รัฐบาลนี้จะทำหน้าที่ตามที่ได้วาดฝันนี้ได้ขนาดไหน จะลบข้อครหาต่างๆที่หลายฝ่ายกดดันได้หรือไม่
แต่ที่แน่ๆ คนไทยทุกคนต้องเพิ่มความรู้ความสามารถให้แก่ตนเองตั้งวันนี้ได้แล้วล่ะครับ รัฐบาลเขาอยากจะพัฒนาประเทศ ถ้าเราเป็นลูกนกที่แม่ต้องเสียเวลาเอาอาหารมาป้อนก็เสียเวลาล่าเหยื่อครับ เนื้อหาของ คุณกานต์ SCG น่าสนใจไม่แพ้กัน ติดตามสกู๊ปเนื้อหาตอนต่อไปครับ 
 ขออภัยที่เราไม่สามารถถ่ายภาพตรงๆได้ เนื่องจากเป็นงานเสวนาขณะนั่งทานข้าว จึงไม่สามารถลุกไปมาได้ครับ
