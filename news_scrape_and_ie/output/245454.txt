ธ.ก.ส.อัดฉีด เงินกู้ ค่าอ้อยน้ำตาลทรายเพิ่ม ตามมติ ครม. วงเงินกว่า 15,920 ล้านบาท
MThai News  ผู้สื่อข่าวรายงานว่า นายชัยวัฒน์ ปกป้อง ผู้ช่วยผู้จัดการธนาคารเพื่อการเกษตรและสหกรณ์การเกษตร หรือ ธ.ก.ส. เปิดเผยว่า ตามที่คณะรัฐมนตรีได้มีมติเมื่อวันที่ 19 มี.ค.2556 ให้กองทุนอ้อยและน้ำตาลทรายกู้เงินเพื่อนำไปจ่ายเพิ่มค่าอ้อยในฤดูกาลผลิตปี 2555/56 ที่จะนำไปแก้ไขปัญหาความเดือดร้อนแก่ชาวไร่อ้อย

โดย ธ.ก.ส.มีมติอนุมัติวงเงิน สินเชื่อ 15,920 ล้านบาท ซึ่งทางกองทุนได้กู้ไปแล้วกว่า 8,000 ล้านบาท เหลืออีกกว่า 7,000 ล้านบาท คาดว่าเงินทั้งหมดจะถึงมือชาวไร่อ้อยภายในกลางเดือนมิ.ย.นี้
สำหรับสินเชื่อดังกล่าวจะได้มาจากการประมาณการอ้อยที่เข้าหีบจำนวน 99.50 ล้านตัน ในอัตราดอกเบี้ยแบบผ่อนปรน MLR-0.75 ต่อปี หรือคิดเป็น 4.25% ต่อปี โดยกำหนดเวลาชำระหนี้นับตั้งแต่ วันที่กู้ภายใน 14 เดือน นับตั้งแต่เดือนพ.ค.56-มิ.ย.57
นอกจากนี้ ครม.ยังมีมติให้คงปรับขึ้นราคาน้ำตาลทรายภายในประเทศอีกกิโลกรัมละ 5 บาท เป็นเวลาไม่เกิน 14 เดือน เพื่อนำไปเป็นรายได้ของกองทุนที่จะนำไปชำระหนี้ในครั้งนี้ โดยปัจจุบันกองทุนน้ำตาลทรายมีหนี้คงค้างจำนวน 3,000 ล้าน มีระยะเวลาครบกำหนดภายในปี 2563
อย่างไรก็ตาม ธ.ก.ส.ยังได้มีส่วนร่วมในการสนับสนุนเงินกู้ให้กับกองทุนอ้อยและน้ำตาลทรายเพื่อนำไปรักษาเสถียรภาพของระบบตั้งแต่ ปีการผลิต 2541/2542 จนถึงปัจจุบันรวม 10 ครั้ง คิดเป็นวงเงินกู้รวม 80,826 ล้านบาท
Mthai News
