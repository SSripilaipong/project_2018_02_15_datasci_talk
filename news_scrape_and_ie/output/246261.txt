กรณ์ โพสต์เตือนรัฐระวังการกู้เงิน เหตุไม่ได้นำมาทำประโยชน์ให้คุ้มค่า เผยค่าเงินบาทอ่อน เพราะต่างชาติถอนทุนในตลาดหุ้นหนีกลับประเทศ
จากกรณีที่วานนี้ (11 มิ.ย.) ตลาดหุ้นไทยปิดตัวร่วงลงอย่างหนัก ที่ระดับ 1,452.63 จุด ลดลง 75.92 จุด -4.97% จากสาเหตุที่นักลงทุนต่างชาติเทขายหุ้นนำเงินไปลงทุนในตลาดสหรัฐ หลัง S&P ประกาศเพิ่มเครดิตของสหรัฐจาก “เชิงลบ”สู่ “มีเสถียรภาพ” จนเป็นอีกสาเหตุทำให้ค่าเงินบาทของไทยอ่อนค่าลงนั้น

นายกรณ์ จาติกวณิช รองหัวหน้าพรรคประชาธิปัตย์ ได้โพสต์ข้อความผ่านเฟซบุ๊กส่วนตัว @Korn Chatikavanij อธิบายถึงสาเหตุดังกล่าว โดยระบุว่า
“ เงินบาทไม่ได้อ่อนเพราะการปรับลดดอกเบี้ยนโยบาย แต่เกิดขึ้นเพราะต่างชาติถอนทุนจากตลาดหุ้นและตลาดตราสารหนี้ และสาเหตุที่ขายก็เพราะเขาเริ่มมั่นใจในเศรษฐกิจบ้านเขาเองมากขึ้น และเริ่มกังวลกับแนวโน้มเศรษฐกิจของเรา การที่ดุลบัญชีเดินสะพัดเราติดลบอย่างแรงในเดือนเมษายนที่ผ่านมา เป็นตัวชี้ที่ชัดเจนว่าความต้องการเงินบาทลดลง
เมื่อมีความเปลี่ยนแปลงเช่นนี้ก็ย่อมมีผู้ได้ และมีผู้เสีย แต่ในภาพรวมๆ ผมพูดมาตลอดว่าปัญหาที่มาจากค่าเงินแข็งเพราะเศรษฐกิจดี เป็นปัญหาที่ดีกว่าประโยชน์ที่ได้จากค่าเงินอ่อนที่เกิดจากเศรษฐกิจที่ซบเซามากนัก ช่วงนี้นักเล่นหุ้นเข้าใจในสิ่งที่ผมพูดแน่นอน
เช่นเดียวกันกับพ่อค้า-แม่ขายที่เห็นกำลังซื้อของลูกค้าหดตัวลง วิธีแก้คืออย่างน้อยต้องมีนโยบายเศรษฐกิจที่ชัดเจนและยั่งยืนกว่านี้ ภาพของไทยในสายตาต่างชาติกลายเป็นประเทศที่มีนโยบาย ‘ประชานิยม’ ที่โดดเด่น
ส่วนเรื่องการลงทุนกลับขาดความชัดเจนและความเชื่อมั่นที่จะได้มาจากความโปร่งใส อย่างเช่นในกรณีการใช้งบเงินกู้ ทั้งในส่วนของกู้นํ้า 350,000 ล้านบาท และกู้รถไฟ 2 ล้านล้านบาท
หนี้ของประเทศเพิ่มขึ้นได้ตราบใดที่มีการขยายตัวทางเศรษฐกิจ แต่นี่เริ่มมีการปรับอัตราการขยายตัวลดลงแล้ว แต่การกู้ยืมกลับเพิ่มขึ้นทุกวัน และที่สำคัญคือหลายเรื่องไม่ได้กู้ไปทำประโยชน์ให้คุ้มค่าเลยระวังครับ ผมขอเตือน ”
MThai News
