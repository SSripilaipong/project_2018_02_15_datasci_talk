ธปท. เตือนระวังเงินทุนไหลออก หลังเฟดเล็งเลิก QE ปลายปี มั่นใจดูแลความผันผวนค่าเงินบาทได้ เพราะมีเงินสำรองอยู่เพียงพอ
เมื่อช่วงเช้าผ่านมา (21 มิ.ย.) นางผ่องเพ็ญ เรืองวีรยุทธ รองผู้ว่าการด้านเสถียรภาพการเงิน ธนาคารแห่งประเทศไทย ได้ออกโรงเตือนให้ระวังเงินทุนไลออก ภายหลังประธานธนาคารกลางสหรัฐ หรือ เฟด ได้ออกมาส่งสัญญาณจะชะลอาตรการผ่อนคลายเชิงปริมาณ (QE) ในปลายปีนี้ ก่อนที่จะยกเลิกโครงการดังกล่าวทันทีในกลางปีหน้า

เพราะเป็นไปได้สูงที่นักลงทุนจะลดการลงทุนในตลาดเกิดใหม่จนทำให้ค่าเงินผันผวน เนื่องจากเกิดภาวะเงินทุนเคลื่อนย้าย จนส่งผลให้ค่าเงินบาทอ่อนตัว โดยเช้าวันนี้ (21 มิ.ย.) เงินบาทต่อดอลลาร์ อยู่ที่ 31.07/15 จาก 30.85/88 ในช่วงเช้า ขณะที่ในตลาดต่างประเทศ (offshore) อยู่ที่ 31.09/11 จาก 30.84/89 ในช่วงเช้า
ส่วนมาตราการการรับมือเกี่ยวกับค่าเงินบาทที่อ่อนตัวลงนั้นทางธนาคารแห่งประเทศไทยมั่นใจว่าจะสามารถรักษาเสถียรภาพตรงนี้ไว้ได้ เพราะเงินทุนสำรองระหว่างประเทศ ที่มีอยู่ถือว่ามีเพียงพอ เพราะก่อนหน้านี้ช่วงที่เงินทุนไหลเข้ามามาก ธปท.ได้ซื้อเก็บเอาไว้ โดยยังเน้นนโยบายเดิม คือปล่อยให้ค่าเงินบาทเคลื่อนไหวตามกลไกตลาดมากที่สุด เพียงแต่ถ้าเงินบาทมีความเคลื่อนไหวผันผวนมากเกินไป ธปท.ก็พร้อมเข้าดูแล เพื่อไม่ให้ส่งผลกระทบต่อภาพรวมเศรษฐกิจมากนัก ทั้งนี้ยอมรับที่ผ่านมาได้เข้าดูแลบ้างเช่นกัน
ด้านนายกิตติรัตน์ ณ ระนอง รัฐมนตรีว่าการกระทรวงการคลัง ก็ได้ออกมากล่าวถึงการที่เฟดจะยกเลิกมาตราการคิวอีว่า การยกเลิกมาตราการดังกล่าวถือว่าไม่ส่งกระทบต่อไทยมากนัก เพราะมีเงินทุนสำรองที่เพียงพอ และยังคงสภาพคล่องกับเงินบาทอยู่ การที่มีเงินไหลออกไปบ้างบางส่วน เป็นจำนวนเงินที่ไม่ควรจะไหลเข้ามาด้วยซ้ำ เพราะฉะนั้น หากจะมีการไหลออกไปก็ไม่ใช่เป็นเรื่องที่เสียหายแต่อย่างใด ทั้งนี้ยืนยันว่าตนจะไม่เข้าไปยุ่ง ในเรื่องอัตราแลกเปลี่ยน แต่จะจับตาดูความผันผวนไม่ให้มีมากเกินไป

MThai News
