คาดว่าจะสร้างมูลค่าเพิ่มทางเศรษฐกิจได้ถึง 154.09 ล้านบาทต่อปี
นายพิเชฐ คุณาธรรมรักษ์ หัวหน้ากลุ่มงานพัฒนาโครงข่ายการขนส่งและจราจรระหว่างเมือง สำนักพัฒนาระบบการขนส่งและจราจร สำนักนโยบายและแผนการขนส่งและจราจร (สนข.) เปิดเผยว่า ขณะนี้ สนข.ได้สรุปแนวเส้นทางที่เหมาะสมของรถไฟความเร็วสูงสายกรุงเทพฯ-หัวหิน เรียบร้อยแล้ว รวมระยะทาง 225 กิโลเมตร
(ภาพประกอบจากอินเตอร์เน็ต ไม่เกี่ยวข้องกับข่าว)
โดยช่วงแรกเริ่มต้นจากสถานีรถไฟกลางบางซื่อ ใช้เขตทางแนวรถไฟสายใต้ผ่าน จ.นครปฐม ราชบุรี บรรจบสถานีเพชรบุรี
ส่วนช่วงที่ 2 ผ่าน อ.เมือง จ.เพชรบุรี ใช้แนวถนนเพชรเกษม เป็นทางรถไฟยกระดับระยะทาง 4.5 กิโลเมตร บรรจบเข้าทางรถไฟสายเดิมผ่าน อ.ชะอำ เข้าสู่สถานีหัวหิน
ทั้งนี้ การดำเนินงานในโครงการศึกษาและออกแบบรถไฟความเร็วสูงสายกรุงเทพฯ-หัวหิน ในขั้นตอนดำเนินการแบ่งเป็น 2 ส่วนคือ การศึกษาความเหมาะสมตลอดเส้นทาง กรุงเทพฯ-หัวหิน-ปาดังเบซาร์ และการออกแบบรายละเอียด พร้อมทั้งศึกษาผลกระทบด้านสิ่งแวดล้อม ในช่วงกรุงเทพฯ-หัวหิน
รถไฟความเร็วสูง สายกรุงเทพฯ-หัวหินนั้น สามารถวิ่งด้วยความเร็วสูงสุด 250 กิโลเมตรต่อชั่วโมง ขนส่งผู้โดยสารได้ 700 คนต่อเที่ยว เมื่อโครงการแล้วเสร็จ และเปิดให้บริการในปี 2562 คาดว่าจะสามารถเพิ่มมูลค่าทางเศรษฐกิจของ จ.เพชรบุรี ได้ถึง 154.09 ล้านบาทต่อปี
MThai News
