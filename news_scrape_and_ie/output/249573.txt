โรงสีคึกคัก ชาวนาแห่จำนำข้าวก่อนปรับลดราคา เฉลี่ย 2,000 ตัน/วัน  เชื่อ รัฐบาลใจอ่อน รับจำนำที่ 15,000 บ. ขณะที่ สมาคมผู้ส่งออกข้าว อัด “พ.ต.ท.ทักษิณ” หลอกชาวนา รอขยับจำนำข้าว 15,000 บ./ตัน เหตุราคาตลาดโลกไม่สูง

นายนิเวศน์ ศรีตงกิม เจ้าของโรงสีเพชรบุรีอินเตอร์ไรซ์ กล่าวกับ สำนักข่าว ไอ.เอ็น.เอ็น. ว่า หลังจากรัฐบาลประกาศปรับลดราคาการรับจำนำข้าวเปลือกนาปรังปี 2556 เหลือตันละ 12,000 บาท ซึ่งจะมีผลวันที่ 30 มิถุนายนนี้ ทำให้บรรยากาศหน้าโรงสีข้าวมีความคึกคัก เนื่องจาก เกษตรกรชาวนา ได้นำข้าวมาเข้าร่วมโครงการอย่างมากมาย เพราะต้องการขายข้าวให้ได้ในราคาที่ตันละ 15,000 บาท โดยคาดว่า ยิ่งใกล้วันที่ 30 มิถุนายนนี้ จะมีปริมาณข้าวไหลเข้าสู่โรงสีข้าวเพิ่มมากขึ้น จากปัจจุบันอยู่ที่วันละ 2,000 ตัน
ทั้งนี้ นายนิเวศน์ ยังได้กล่าวถึง กรณีที่ตัวแทนชาวนายื่นจดหมายเปิดผนึกถึงนายกรัฐมนตรี ให้คงราคารับจำนำข้าวไว้ที่ตันละ 15,000 บาท โดยเชื่อว่า รัฐบาลจะแพ้ชาวนา จนต้องยืดระยะเวลาการรับจำนำข้าวไว้ที่ตันละ 15,000 บาท จนจบฤดูกาลนี้ ส่วนฤดูกาลหน้า ก็ค่อยมาเริ่มต้นกับราคาใหม่พร้อมกันทั่วประเทศ

ส.ส่งออกข้าว อัด ‘ทักษิณ’ หลอกชาวนา
นายชูเกียรติ โอภาสวงศ์ นายกกิตติมศักดิ์สมาคมผู้ส่งออกข้าวไทย เปิดเผยกับ สำนักข่าว ไอ.เอ็น.เอ็น. ถึงกรณีที่ นายนพดล ปัทมะ ที่ปรึกษากฎหมาย พ.ต.ท.ทักษิณ ชินวัตร อดีตนายกรัฐมนตรี ออกมาให้สัมภาษณ์ ว่า พ.ต.ท.ทักษิณ ได้แสดงความเห็นใจเกษตรกรชาวนาไทย ซึ่งหากราคาข้าวในตลาดโลกขยับตัวสูงขึ้นทาง รัฐบาลก็จะขยับขึ้นราคาแน่นอน ว่า ส่วนตัวมองว่าเรื่องดังกล่าว ไม่มีความเป็นไปได้เลย ที่ราคาข้าวในตลาด โลกจะปรับราคาสูงขึ้น และเป็นการคาดการณ์แบบไร้เหตุผล เนื่องจากในปัจจุบันราคาข้าวไทยมีราคาสูงกว่า ประเทศคู่ค้ามาก รวมทั้งขณะนี้ปริมาณข้าวมีมากกว่าความต้องการ ดังนั้น จึงมองว่าเรื่องดังกล่าว ก็เหมือนเป็นการหลอกชาวนา
