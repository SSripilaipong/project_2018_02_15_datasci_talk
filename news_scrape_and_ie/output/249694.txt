โลตัส จ่อยื่นอุทธรณ์ มั่นใจ แข่งขันเพื่อผู้บริโภค

วานนี้ (25 มิ.ย.)  ศาลแพ่งได้พิพากษาตัดสินในคดีที่ บริษัท บิ๊กซี ซูเปอร์เซ็นเตอร์ จำกัด ได้ยื่นฟ้อง บริษัท เอก-ชัย ดีสทริบิวชั่น ซิสเทม จำกัด ผู้บริหารศูนย์ค้าปลีกเทสโก้ โลตัส ได้ทำการฝ่าฝืนพ.ร.บ.การแข่งขันทางการค้า พ.ศ. 2542 โดยการนำสัญลักษณ์ เครื่องมือ และกลไกทางการตลาดของ บิ๊กซีฯ และบริษัท เซ็นคาร์ จำกัด หรือ ศูนย์ค้าปลีก คาร์ฟูร์เดิม ไปใช้จัดทำโฆษณาและแคมเปญส่งเสริมการขายโดยมิชอบ เพื่อสร้างรายได้และฐานลูกค้าให้กับตนเอง
ทั้งนี้ศาลได้พิพากษาให้เทสโก้ โลตัส ชดใช้ค่าเสียหายให้แก่ บมจ. บิ๊กซี ซูเปอร์เซ็นเตอร์ เป็นจำนวนกว่า 2.45 ล้านบาท และแก่ บ. เซ็นคาร์ จำกัด จำนวนกว่า 1.52 ล้านบาท รวมเป็นเงินราว 4 ล้านบาท
ด้านเทสโก้ โลตัส ได้ออกแถลงการณ์ระบุว่า เทสโก้ โลตัส มีความยินดีกับคำพิพากษาของศาล แต่ก็ยืนยันว่า บริษัทไม่ได้กระทำการขัดต่อพ.ร.บ.การแข่งขันทางการค้า เนื่องจากเทสโก้ โลตัส สนับสนุนการแข่งขันทางการค้าที่ก่อให้เกิดประโยชน์สูงสุดต่อผู้บริโภค เพราะการแข่งขัน ก่อให้เกิดทางเลือกเพิ่มขึ้น ราคาถูกลง คุณภาพดีขึ้น และบริการที่ดีกว่าเดิม
ดังนั้นเทสโก้ โลตัส จึงพิจารณาที่จะยื่นอุทธรณ์ในกรณีละเมิดดังกล่าว เพื่อให้เป็นบรรทัดฐาน สำหรับการแข่งขันอย่างเสรีและเป็นธรรม เพื่อประโยชน์สูงสุดของผู้บริโภค
MThai News
