เจ้าของโรงสี เผย เช้านี้ คึกคัก ชาวนาเร่งขายข้าว 15,000 บาท/ตัน  ขณะที่ นายกสมาคมชาวนาฯ ยืนยันข้อเรียกร้องเดิม ขู่ ชุมนุมใหญ่

นายวิเชียร พวงลำเจียก นายกสมาคมชาวนาและเกษตรกรไทย เปิดเผยกับ สำนักข่าว ไอ.เอ็น.เอ็น. ว่า ชาวนาทั้งประเทศยังคงยืนยันตามข้อเรียกร้องเดิม คือ ให้รัฐบาลรับจำนำข้าวที่ตันละ 15,000 บาท ถึงวันที่ 30 ก.ย.56 ซึ่งหากรัฐบาลและคณะกรรมการนโยบายข้าวแห่งชาติ หรือ กขช. ซึ่งจะมีการประชุม ในวันที่ 1 ก.ค.นี้ ไม่สามารถดำเนินการตามข้อเรียกร้องได้ ชาวนาทั้งประเทศก็จะมาชุมนุมกดดันต่อไป
ขณะที่ นาย นิเวศน์ ศรีตงกิม เจ้าของโรงสีเพชรบุรีอินเตอไรซ์ กล่าวว่า เช้านี้ บรรยากาศ โรงสีก่อนปรับราคารับจำนำข้าว จากตันละ 15,000 บาท เป็น 12,000 บาท ล่าสุดเป็นไปอย่างคึกคัก เนื่องจาก ชาวนา ได้เร่งเก็บเกี่ยวผลผลิตให้ทันกับราคา 15,000 บาท
ด้าน นายวัฒนา รัตนวงศ์ นายกกิตติมศักดิ์สมาคมโรงสีข้าวไทย แสดงความเป็นห่วง กรณีที่ต่างประเทศสั่งห้ามนำเข้าและกักข้าวไทย เพราะมีสารเคมีเกินขนาด ซึ่งในความเป็นจริงแล้ว ประเทศไทยใช้สารเคมีในการป้องกันมอดและเชื้อราในสัดส่วนที่เหมาะสมตามมาตรฐาน ซึ่งข่าวดังกล่าวอาจทำให้ผู้บริโภคเกิดความกังวลใจ และอาจทำให้ข้าวไทยมีปัญหาในเรื่องของการส่งออกได้ ดังนั้น รัฐบาล และหน่วยงานที่เกี่ยวข้อง อาทิ กระทรวงพาณิชย์ องค์การอาหารและยา (อย.) จะต้องเร่งชี้แจง เพื่อให้ผู้บริโภคสบายใจ
