ดาร์วิดพร๊อพเพอร์ตี้ เผย ผู้บริโภคสนใจซื้อบ้านมือสองจากสถาบันการเงินมากขึ้น ชี้ทรัพย์ NPA ราคาขายถูกกว่าท้องตลาด 30% และมีความได้เปรียบด้านทำเล
นางดรุณี รุ่งเรืองผล กรรมการผู้จัดการ บริษัท ดาร์วิด พร๊อพเพอร์ตี้ เซอร์วิส จำกัด เปิดเผยว่า บริษัทบริหารสินทรัพย์ สแตนดาร์ดชาร์เตอร์ด (ไทย) จำกัด ได้มอบหมายให้ ดาร์วิดฯเป็นผู้ทำการตลาดและขายบ้านมือสองประเภทต่าง ๆ ซึ่งมีทรัพย์ NPA กว่า 600 รายการ ที่จะต้องซื้อ-ขายผ่านการประมูลจากกรมบังคับคดี ซึ่งได้คัดทรัพย์ที่อยู่ในความสนใจของลูกค้าและอยู่บนทำเลที่มีความชำนาญในการขาย ทั้งกรุงเทพฯ และปริมณฑล โดยเฉพาะจังหวัดนนทบุรี ปทุมธานี สมุทรปราการ ซึ่งถือว่าตลาดอยู่ในความสนใจของผู้บริโภคค่อนข้างสูง เนื่องจากเป็นย่านที่อยู่อาศัยใกล้กรุงเทพฯ มีสาธารณูปโภคที่สะดวกสบายทำให้ง่ายต่อการตัดสินใจซื้อ
ส่วนทรัพย์ในต่างจังหวัดนั้นได้เลือกทำการตลาดในจังหวัดเพชรบุรีและประจวบคีรีขันธ์ ซึ่งเป็นเมืองท่องเที่ยวที่ตลาดอสังหาริมทรัพย์มือสองคึกคักเพราะได้รับความสนใจจากนักลงทุนและผู้บริโภคซื้อไว้สำหรับเป็นบ้านหลังที่ 2 โดยบริษัทจะเน้นทำการตลาดในเชิงรุกผ่านช่องทางต่าง ๆ เพื่อเข้าถึงผู้บริโภคกลุ่มเป้าหมายโดยจะมี ทั้งบ้านเดี่ยว ทาวน์เฮ้าส์ คอนโดมิเนียม โกดัง-โรงงาน อาคารพาณิชย์และที่ดินเปล่าฯลฯ
ส่วนสาเหตุที่ทรัพย์จากสถาบันการเงินได้รับความสนใจจากผู้บริโภคมากขึ้นนั้น เนื่องจากปัจจัยด้านราคาที่ถูกกว่าท้องตลาดประมาณ 30% เพราะทรัพย์ทุกประเภทที่ขายทอดตลาดผ่านการประมูลจะถูกประเมินราคาภายใต้กฎหมายขายทอดตลาด ดังนั้น ราคาขายจึงต้องเป็นไปตามที่กรมบังคดีกำหนด เมื่อเปรียบเทียบกับบ้านมือสองทั่วไปแล้วทำให้ราคาทรัพย์ NPA มีความน่าสนใจมากกว่า และมีความได้เปรียบด้านทำเลเพราะส่วนใหญ่อยู่ในเขตเมืองและย่านชุมชน
MThai news
