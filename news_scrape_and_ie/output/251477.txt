อิออน ตั้งเป้ายอดลูกค้าใหม่ สินเชื่อ-บัตรเครดิต เพิ่มอีก 4 แสนราย คาดยอดใช้จ่ายผ่านบัตรในปีนี้จะเพิ่มขึ้น 10% เล็งขยายธุรกิจบัตรเครดิตในกัมพูชาพร้อมระบุ ไม่ได้รับผลกระทบจากโครงการรถคันแรก

นายยาซูฮิโกะ คอนโดะ กรรมการผู้จัดการ บริษัท อิออน ธนสินทรัพย์ (ไทยแลนด์) จำกัด (มหาชน) หรือ AEONTS กล่าวว่า บริษัทตั้งเป้าปีนี้จะมียอดลูกค้าใหม่เพิ่มขึ้น 4 แสนราย จากปัจจุบันมียอดลูกค้ารวมกว่า 6 ล้านราย ซึ่งแบ่งเป็นลูกค้าบัตรเครดิตกว่า 2 ล้านราย และลูกค้าสินเชื่อ 4 ล้านราย ขณะที่คาดว่ายอดใช้จ่ายผ่านบัตรในปีนี้จะเพิ่มขึ้น 10% และคาดว่าพอร์ตสินเชื่อคงค้างในปีนี้จะเติบโตขึ้นจากปีก่อนที่มียอดทั้งหมด 4 หมื่นกว่าล้านบาท โดยในช่วง 6 เดือนแรกของปีนี้พอร์ตสินเชื่อคงค้างเติบโตขึ้นมาที่กว่า 5 หมื่นล้านบาทแล้ว
“แม้จะเกิดความกังวลต่อการเร่งตัวขึ้นของหนี้สินภาคครัวเรือน แต่สัดส่วนหนี้ที่ไม่ก่อให้เกิดรายได้ (NPL) ของบริษัทยังทรงตัวอยู่ในระดับ 2-3% และยังมีไม่มีแนวโน้มปรับตัวเพิ่มขึ้นอย่างมีนัยสำคัญ และภาพรวมสถานการณ์การใช้จ่ายผ่านบัตรยังอยู่ในระดับที่ดี รวมทั้งไม่ได้รับผลกระทบจากกำลังซื้อที่ลดลงจากโครงการรถคันแรก” นายคอนโดะ กล่าว
ขณะนี้บริษัทมีลูกค้าใช้จ่ายผ่านบัตรที่เป็นลูกค้าต่างจังหวัดสัดส่วน 52% และในกรุงเทพ 48% ซึ่งประกอบด้วยลูกค้า 2 กลุ่ม ได้แก่ ฐานลูกค้าผ่อนชำระสินค้าที่มีเงินเดือน 5,000 บาท/เดือน อีกกลุ่มเป็นสินเชื่อเช่าซื้อ ซึ่งมีรายได้ดีขึ้นหลังได้ปรับขึ้นค่าแรงขั้นต่ำ และค่าจ้างปริญญาตรี ทำให้มีกำลังซื้อมากขึ้น
นอกจากนี้ บริษัทเริ่มขยายธุรกิจเข้าไปในกัมพูชา โดยเริ่มจากสินเชื่อเช่าซื้อ และการผ่อนชำระสินค้า แต่ยังไม่สามารถเปิดให้ทำบัตรเครดิต เพราะยังติดกฎระเบียบของทางการ แต่หากมีการแก้ไขปัญหาเรื่องกฎระเบียบเรียบร้อยแล้ว บริษัทก็พร้อมดำเนินการทันที
MThai news
