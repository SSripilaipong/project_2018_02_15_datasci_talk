วสท. ชี้ โครงการน้ำผิดหลักวิศวกรรม ต้องศึกษาผลกระทบสิ่งแวดล้อมก่อนเริ่มโครงการ “ปราโมทย์” แนะ ควรเร่งทำตามคำสั่งศาลปกครอง

นายสุวัฒนา จิตตลดากร ประธานคณะอนุกรรมการสาขาวิศวกรรมแหล่งน้ำ วิศวกรรมสถานแห่งประเทศไทยในพระบรมราชูปถัมภ์ (วสท.) กล่าวว่า การดำเนินโครงการบริหารจัดการทรัพยากรน้ำวงเงิน 3.5 แสนล้านบาท ของรัฐบาลนั้น เป็นการดำเนินการที่ผิดหลักขั้นตอนของวิศวกรรมสถาน ซึ่งอย่างน้อยต้องมีการศึกษาความเหมาะสมด้านต่าง ๆ ก่อนที่จะมีการเซ็นสัญญาเริ่มดำเนินโครงการ โดยควรศึกษาผลกระทบต่อสิ่งแวดล้อมตามขั้นตอนเป็นอันดับแรก ซึ่งจะเป็นการประกันได้ว่าโครงการดังกล่าว จะสำเร็จลุลวงไปได้ด้วยดี
ด้าน นายปราโมทย์ ไม้กลัด อดีตอธิบดีกรมชลประทาน กล่าวว่า ตามที่ศาลปกครองกลาง มีคำสั่งพิพากษา เมื่อวันที่ 27 มิถุนายน ที่ผ่านมา ให้รัฐบาลรับฟังความเห็นของประชาชนในพื้นที่ ก่อนเซ็นสัญญาเริ่มดำเนินโครงการจัดการบริหารน้ำนั้น ยืนยันว่า รัฐบาลจะต้องมีการรับฟังความคิดเห็นของประชาชนในพื้นที่ ก่อนเริ่มดำเนินโครงการ ซึ่งแต่ละโครงการล้วนแล้วแต่มีผลกระทบต่อสิ่งแวดล้อมและประชาชนในพื้นที่เป็นอย่างมาก ทั้งนี้ เพื่อเป็นการป้องกันปัญหาที่อาจตามมาในอนาคตได้



