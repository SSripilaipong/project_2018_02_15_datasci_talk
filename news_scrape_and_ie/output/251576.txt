อธิบดีกรมการค้าภายใน เผย ผลตรวจสอบทางเคมีเพื่อค้นหาสารตกค้างข้าวสารจากโครงการรับจำนำข้าวของรัฐบาลที่นำมาบรรจุขายที่ ร้านถูกใจ, เทสโก้, บิ๊กซี ไม่พบสารเคมีตกค้าง
น.ส.วิบูลย์ลักษณ์ ร่วมรักษ์ อธิบดีกรมการค้าภายใน กระทรวงพาณิชย์ กล่าวถึงมีกระแสข่าวว่าข้าวสารจากโครงการรับจำนำข้าวของรัฐบาลปนเปื้อนสารพิษที่ใช้ในการป้องกันแมลงและมอดในอัตราที่สูงจนเป็นอันตรายต่อประชาชนผู้บริโภคว่า กรมการค้าภายในได้นำตัวอย่างข้าวสารบรรจุถุงที่วางจำหน่ายในท้องตลาดทั่วไป ทั้งในร้านถูกใจและห้างค้าปลีกค้าส่งขนาดใหญ่ ส่งให้บริษัท ห้องปฎิบัติการกลาง (ประเทศไทย) จำกัด ซึ่งเป็นห้องปฏิบัติการที่ได้รับมาตรฐานความน่าเชื่อถือตรวจสอบทางเคมีเพื่อค้นหาสารตกค้างไม่พบว่ามีปริมาณสารเคมีตกค้าง ดังนั้นจึงขอให้มั่นใจในการบริโภคข้าวสารบรรจุถุงว่าจะไม่เป็นอันตรายต่อสุขภาพของประชาชนอย่างแน่นอน
สำหรับตัวอย่างข้าวสารบรรจุถุงที่ส่งไปตรวจสอบ อาทื ข้าวขาว 5%, ข้าวขาว 15%, ข้าวขาว 100%, ข้าวเสาไห้ 35%, ข้าวเสาไห้ 100% และข้าวหอมมะลิ 100% ตราที่เป็นที่นิยม เช่น ร้านถูกใจ, เทสโก้, บิ๊กซี, ฉัตร และเอโร่ อย่างไรก็ตามหากประชาชนมีข้อสงสัย แจ้งได้ที่สายด่วนกรมการค้าภายใน 1569 หรือสำนักงานการค้าภายในจังหวัดทั่วประเทศ
MThai news
