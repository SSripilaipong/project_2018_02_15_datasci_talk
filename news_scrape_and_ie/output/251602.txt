รถร่วม ขสมก. ขอขึ้นค่าโดยสาร จาก 8 บ. เป็น 10 บ. รถแอร์ 2 บ. หลังขาดทุน ด้าน “ชัชชาติ” ไม่เห็นด้วย ขอ 15 วันค่อยสรุป

นางภัทรวดี กล่อมจรูญ นายกสมาคมผู้ประกอบการรถโดยสารประจำทาง เปิดเผยว่า ทางสมาคมรถร่วมบริการ กับองค์การขนส่งมวลชนกรุงเทพ (รถร่วม ขสมก.) ได้เข้าพบ นายชัชชาติ สิทธิพันธุ์ รัฐมนตรีว่าการกระทรวงคมนาคม เพื่อขอขึ้นค่าโดยสารรถร้อนขึ้นจาก 8 บาทเป็น 10 บาท รถแอร์ขึ้นระยะละ 2 บาท
สาเหตุที่ขอขึ้นค่าโดยสาร เนื่องจากได้รับผลกระทบจากนโยบายของรัฐบาล เช่น รถเมล์ฟรี การปรับขึ้นค่าแรงขั้นต่ำ 300 บาท ทำให้รายได้ที่ได้แต่ละวันไม่คุ้มทุน นอกจากนี้ ยังต้องการให้รัฐบาลเข้ามาช่วยเหลือในเรื่องของก๊าซเอ็นจีวี เช่น บัตรเติมก๊าซฟรี เพื่อช่วยพยุงต้นทุนของรถร่วม ขสมก.
อย่างไรก็ตาม นางภัทรวดี กล่าวต่อว่า รัฐมนตรีว่าการกระทรวงคมนาคมไม่เห็นด้วยกับการขึ้นค่าโดยสาร จึงขอศึกษารายละเอียดถึงแนวทางในการแก้ไขปัญหา และจะให้คำตอบภายใน 15 วัน

