ปลัดกระทรวงพาณิชย์ เผย รมว.พณ. สั่งหน่วยงานในสังกัด รายงานแผนการทํางาน ก่อนสรุปแบ่งงาน 2 รัฐมนตรีช่วยพาณิชย์

นางวัชรี วิมุกตายน ปลัดกระทรวงพาณิชย์ เปิดเผย สำนักข่าว ไอ.เอ็น.เอ็น.ว่า นายนิวัฒน์ธำรง บุญทรงไพศาล รองนายกรัฐมนตรี และรัฐมนตรีว่าการกระทรวงพาณิชย์ ได้มอบหมายให้แต่ละกรม ในสังกัดกระทรวงพาณิชย์ จัดทำเป้าหมายการทำงาน ปัญหาและอุปสรรคในการดำเนินงานในช่วงที่เหลือของปี 2556 มารายงาน ซึ่งทยอยรายงานและหารือไปทีละกรม เพื่อให้เข้าใจการทำงานมากขึ้น ก่อนที่จะได้มีการแบ่งงานให้กับรัฐมนตรีช่วยว่าการกระทรวงพาณิชย์ ทั้ง 2 คน ตามความเหมาะสม
อย่างไรก็ตามมีรายงานว่า นายณัฐวุฒิ ใสยเกื้อ รัฐมนตรีช่วยว่าการกระทรวงพาณิชย์ เดิมได้ดูแลงานในส่วนของกรมพัฒนาธุรกิจการค้า กรมทรัพย์สินทางปัญญา สถาบันวิจัยและพัฒนาอัญมณี ศูนย์ส่งเสริมศิลปาชีพระหว่างประเทศ คาดว่าจะยังดูแลงานในส่วนเดิม ในขณะที่ นายยรรยง พวงราช รัฐมนตรีช่วยว่าการกระทรวงพาณิชย์คนใหม่ ซึ่งคาดหวังว่าจะเข้ามาดูแลแก้ไขปัญหา ในเรื่องของการรับจำนำข้าวจะได้รับมอบหมายให้ดูแลกรมการค้าภายใน กรมการค้าต่างประเทศ และองค์การคลังสินค้า ซึ่งเกี่ยวข้องกับเรื่องข้าวทั้งหมด ในขณะที่ รัฐมนตรีว่าการกระทรวงพาณิชย์ ก็จะกำกับดูแล กรมส่งเสริมการค้าระหว่างประเทศ กรมเจรจาการค้าระหว่างประเทศ และสำนักปลัดกระทรวงพาณิชย์
