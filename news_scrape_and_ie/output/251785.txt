มติกองทุนเพื่อส่งเสริมการอนุรักษ์พลังงาน เห็นชอบสนับสนุนงบ กว่า 352.6 ล้านบาท สำหรับโครงการวิจัยปี 56 รวม 24 โครงการ

นายพงษ์ศักดิ์ รักตพงศ์ไพศาล รัฐมนตรีว่าการกระทรวงพลังงาน ในฐานะประธานคณะอนุกรรมการกองทุนเพื่อส่งเสริมการอนุรักษ์พลังงาน เปิดเผยว่า มติที่ประชุม เห็นชอบอนุมัติงบประมาณกองทุนเพื่อส่งเสริมการอนุรักษ์พลังงาน สนับสนุนโครงการศึกษา วิจัย พัฒนา เทคโนโลยีอนุรักษ์พลังงานและพลังงานทดแทนประจำปี 2556 ซึ่งในปีนี้มีโครงการด้านการอนุรักษ์พลังงาน 12 โครงการ เงินสนุบสนุนจำนวน 185.8 ล้านบาท อาทิ โครงการวิจัยและพัฒนาเทคโนโลยีระบบโครงข่ายไฟฟ้าอัจฉริยะ เพื่อบริหารจัดการการใช้พลังงานของอาคาร และโครงการด้านพลังงานทดแทน 12 โครงการ เงินสนับสนุนจำนวน 166.8 ล้านบาท อาทิ โครงการศึกษาความเป็นไปได้ในการนำก๊าซไบโอมีเทนอัดเพื่อทดแทนก๊าซปิโตรเลียมเหลวในอุตสาหกรรมเซรามิก โครงการจัดทำแผนยุทธศาสตร์การส่งเสริมไบโอมีแทน เพื่อทดแทนการใช้พลังงานเชิงพาณิชย์ เป็นต้น
นอกจากนี้ นายพงษ์ศักดิ์ เปิดเผยว่า คาดว่าโครงการที่ได้รับการสนับสนุน โดยเฉพาะโครงการด้านการอนุรักษ์พลังงาน จะช่วยให้การดำเนินงานตามแผนอนุรักษ์พลังงาน 20 ปี ในส่วนของมาตรการที่ยังไม่มีการดำเนินงาน อาทิ มาตรการบังคับให้ติดฉลากแสดงประสิทธิภาพพลังงานสำหรับวัสดุอุปกรณ์ มาตรการส่งเสริมการพัฒนาระบบขนส่งอย่างยั่งยืน มาตรการทางภาษีเพื่อผลักดันให้เกิดการเปลี่ยนทิศทางตลาดในภาคขนส่ง ให้สามารถดำเนินงานได้ตามแผน
