ทิสโก้เปิดตัวบริการแอพพลิเคชั่นใหม่ “TISCO eTrade” สำหรับการซื้อ-ขายหุ้นและอนุพันธ์แบบออนไลน์บน iPad  พร้อมบทวิเคราะห์การลงทุนแบบเจาะลึก เปิดให้บริการดาวน์โหลดใน App Store แล้วตั้งแต่วันนี้
นายธรัฐพร เตชะกิจขจร กรรมการผู้จัดการ บริษัทหลักทรัพย์ ทิสโก้ จำกัด (บล.ทิสโก้)  เปิดเผยว่า  เพื่อตอบโจทย์การลงทุนที่ครบวงจร ล่าสุด บล.ทิสโก้ ได้เปิดตัวบริการ “TISCO eTrade Application” ซึ่งเป็นแอพพลิเคชั่นสำหรับการซื้อ-ขายหลักทรัพย์และตราสารอนุพันธ์แบบออนไลน์ผ่าน iPad  ซึ่งจะช่วยเพิ่มความสะดวกสบายให้กับลูกค้า สามารถลงทุนได้ทุกที่ ทุกเวลา โดยไม่มีข้อจำกัด สำหรับลูกค้าที่สนใจใช้บริการ “TISCO eTrade Application” สามารถเข้าไปดาวน์โหลดได้ที่ App Store ได้แล้วตั้งแต่วันนี้ โดยไม่เสียค่าใช้จ่าย
โดย “TISCO eTrade Application” พร้อมไปด้วยบริการด้านหลักทรัพย์เต็มรูปแบบ  ไม่ว่าจะเป็นการส่งคำสั่งซื้อ-ขายหลักทรัพย์และอนุพันธ์ออนไลน์,   การเช็กสถานะคำสั่งซื้อขายและเรียกข้อมูลพอร์ตการลงทุนทั้งในรูปแบบของกราฟและข้อมูลอัพเดตราคาแบบเรียลไทม์,  ข้อมูลการเคลื่อนไหวของหลักทรัพย์จากทั้งตลาดหลักทรัพย์แห่งประเทศไทย (SET) และอนุพันธ์จากตลาดสัญญาซื้อขายล่วงหน้า (TFEX)  นอกจากนี้ยังมีบริการ iService ช่วยให้ลูกค้าสามารถทำธุรกรรมฝากหรือถอนเงินจากบัญชีซื้อขายหลักทรัพย์และอนุพันธ์ได้อย่างสะดวกรวดเร็วอีกด้วย
“ความโดดเด่นของ TISCO eTrade Application นอกจากลูกค้าจะสามารถซื้อขายหลักทรัพย์ได้ทุกที่ทุกเวลาผ่าน iPad แล้ว ลูกค้ายังจะได้รับบทวิเคราะห์รายวันที่อัดแน่นด้วยเนื้อหาที่มีคุณภาพ พร้อมวิเคราะห์ เจาะลึก ถึงภาวะการลงทุน และการแนะนำหุ้นรายตัว จากทีมงานที่มากประสบการณ์ เพื่อเปิดโอกาสด้านการลงทุนให้แก่ทุกท่านได้เป็นอย่างดี ”   นายธรัฐพรกล่าว
MThai news
