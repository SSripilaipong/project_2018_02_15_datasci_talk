รมว.พาณิชย์ สั่งกรมการค้าภายใน ทําราคาจํานําข้าวปี 56/57 ให้แล้วเสร็จภายในเดือนนี้ ก่อนถกชาวนาสัปดาห์หน้า

นายนิวัฒน์ธำรง บุญทรงไพศาล รองนายกรัฐมนตรี และรัฐมนตรีว่าการกระทรวงพาณิชย์ เปิดเผยภายหลังการหารือร่วมกับกรมการค้าภายใน ว่า ได้มอบหมายให้ทางกรม ไปจัดทำรายละเอียดราคาการรับจำนำข้าวปี 2556/2557 ให้แล้วเสร็จภายในเดือนนี้ ซึ่งจะต้องหารือร่วมกับทุกฝ่ายให้มีส่วนร่วมกับโครงการให้มากที่สุด ทั้งชาวนา ผู้ส่งออก และโรงสี เพื่อให้การกำหนดราคาการรับจำนำข้าวกับราคาส่งออกสมดุลกัน ทำให้โครงการเป็นโครงการที่ยั่งยืน ซึ่งราคาก็จะต้องไม่สูงหรือต่ำเกินไปและภายในสัปดาห์หน้าจะเชิญตัวแทนเกษตรกรมาหารือร่วมกันเพื่อให้เข้าใจก่อนที่จะมีการสรุปราคา ซึ่งตนจะมีส่วนร่วมในการชี้แจงให้เกษตรกรเกิดความเข้าใจด้วย นอกจากนี้ ทางกรมการค้าภายใน จะต้องพัฒนาระบบคอมพิวเตอร์ให้เป็นฐานข้อมูลกลาง เชื่อมโยงข้อมูลการรับจำนำข้าวจากทุกภาคส่วนให้ถึงกันอย่างเป็นระบบ
