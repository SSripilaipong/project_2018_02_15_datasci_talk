นายกสมาคมบริษัทจดทะเบียนไทย แนะ คุมเงินทุนไหลออกให้เหมาะสม มอง ราคาน้ำมันครึ่งปีหลังแตะ 100 เหรียญสหรัฐต่อบาร์เรล

นายสุรงค์ บูลกุล นายกสมาคมบริษัทจดทะเบียนไทย และประธานเจ้าหน้าที่บริหารการเงิน บริษัท ปตท. จำกัด (มหาชน) เปิดเผยว่า ผลประกอบการของบริษัทจดทะเบียนในช่วงครึ่งปีแรกที่ผ่านมา ถือว่าอยู่ในเกณฑ์ที่ดี แต่แนวโน้มครึ่งปีหลังจะเกิดความผัวผวนจากผลกระทบของปัจจัยภายนอก ทั้งจากเศรษฐกิจของยุโรป และจีน รวมถึงการปรับลดมาตรการ QE ไตรมาส 3 ของธนาคารกลางสหรัฐ ซึ่งไทย ต้องมีมาตรการควบคุมปรับฐานเงินไหลออกให้มีประสิทธิภาพ ซึ่งส่วนตัวเชื่อว่าบริษัทจดทะเบียนจะต้องมีการปรับกลยุทธ์สร้างความเข้าใจของกลไกของตลาดการเงินที่มีความผันผวน ทั้งนี้ ไทยต้องปรับโครงสร้างพื้นฐาน โดยเฉพาะรัฐบาลต้องสร้างความมั่นคงทางเสถียรภาพ เพื่อให้นักลงทุนต่างชาติเกิดความมั่นใจเข้ามาลงทุนภายในประเทศ รวมถึงต้นทุนพลังงานที่ไม่สูงเกินกว่าภูมิภาค เพื่อให้พร้อมกับการเข้าสู่ประชาคมเศรษฐกิจอาเซียน
นอกจากนี้ นายสุรงค์ เปิดเผยว่า ส่วนตัวเชื่อว่าสถานการณ์ในตะวันออกกลาง จะไม่ส่งกระทบกับราคาน้ำมันโลก จากปัจจุบันกลุ่มโอเปก ได้ลดบทบาทลง ทำให้ราคาน้ำมันอ้างอิงแหล่งการผลิตจากกลุ่มยุโรปมากขึ้น รวมถึง ความต้องการน้ำมันในจีน ลดลงจากเศรษฐกิจที่ชะลอตัว จึงเชื่อว่าแนวโน้มราคาน้ำมันในครึ่งปีหลังจะอยู่ที่ประมาณ 100 เหรียญสหรัฐต่อบาร์เรล ซึ่งค่อนข้างจะเสถียรเมื่อเทียบกับช่วง 2 – 3 ปีที่ผ่านมา
