ดุสิตโพล เผย ประชาชนอยากฝากรัฐมนตรีใหม่ เร่งแก้ไขปัญหาไฟใต้ พร้อมกระตุ้นเศรษฐกิจให้ดีขึ้น

สวนดุสิตโพล มหาวิทยาลัยราชภัฏสวนดุสิต ได้ทำการสำรวจ เรื่อง สิ่งที่ประชาชนอยากฝาก “รัฐมนตรีใหม่” จากความคิดเห็นของประชาชนทั่วประเทศ 1,334 คน ระบุว่าร้อยละ 47.52 ฝากรัฐมนตรีว่าการกระทรวงกลาโหม ดูแลแก้ไขปัญหาไฟใต้อย่างใกล้ชิด ร้อยละ 49.62 ฝาก รัฐมนตรีว่าการกระทรวงพาณิชย์ แก้ไขปัญหาของแพง ควบคุมราคาสินค้า และกระตุ้นเศรษฐกิจของประเทศ ร้อยละ46.74 ให้รัฐมนตรีว่าการกระทรวงศึกษาธิการ พัฒนาการศึกษาไทยให้ได้มาตรฐาน เพื่อเข้าสู่ประชาคมอาเซียน ร้อยละ 40.58 ฝากรัฐมนตรีว่าการกระทรวงการพัฒนาสังคมและความมั่นคงของมนุษย์ ดูแลพัฒนาสังคม ชีวิต และความเป็นอยู่ของประชาชนให้ดีขึ้น รวมทั้ง ช่วยเหลือผู้ยากไร้ในทุกพื้นที่ ร้อยละ 52.36 ให้
รัฐมนตรีว่าการกระทรวงแรงงาน ดูแลเรื่องสวัสดิการ ค่าจ้าง เงินเดือน ให้เหมาะสมกับสภาพเศรษฐกิจ ร้อยละ 51.78 ฝากรัฐมนตรีว่าการกระทรวงทรัพยากรธรรมชาติและสิ่งแวดล้อม ดูแลเรื่องธรรมชาติและสิ่งแวดล้อม รณรงค์ให้คนมีจิตสำนึกรักธรรมชาติ นอกจากนี้ร้อยละ 39.04 ฝากให้รัฐมนตรีว่าการกระทรวงยุติธรรม ดูแลประชาชนให้อยู่ภายใต้กฎหมายและได้รับความเป็นธรรม มีสิทธิ์เสมอภาคเท่าเทียมกัน และร้อยละ 68.26 ฝากให้รัฐมนตรีว่าการกระทรวงวิทยาศาสตร์และเทคโนโลยี พัฒนานวัตกรรม สิ่งใหม่ ๆ ที่เป็นประโยชน์ต่อการพัฒนาประเทศให้ก้าวหน้า
