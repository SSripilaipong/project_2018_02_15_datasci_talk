รองนายกฯ “นิวัฒน์ธำรง” ปัด ถูกตั้งเป็นหัวหน้าทีมเศรษฐกิจ ยัน แก้ระบายข้าวได้ งง มีชื่อโผล่แก๊งไอติม

นายนิวัฒน์ธำรง บุญทรงไพศาล รองนายกฯและรมว.พาณิชย์ ปฏิเสธว่า ไม่ได้ถูกแต่งตั้งให้เป็นหัวหน้าทีมเศรษฐกิจแต่อย่างใด ซึ่ง นายกิตติรัตน์ ณ ระนอง รองนายกฯและรมว.คลัง ยังคงรับผิดชอบเป็นหลัก ขณะที่เชื่อมั่นว่า รัฐบาลจะสามารถขายข้าวในระบบ รัฐต่อรัฐ หรือ G2G ในการระบายข้าวได้ตามเป้าเร็ว ๆ นี้ พร้อมทั้งปฏิเสธข่าวว่า ประเทศอินโดนีเซียและมาเลเซีย งดรับซื้อข้าวจากไทยว่า ไม่เป็นความจริง ซึ่งยังไม่พบข่าวว่ามีข่าวดังกล่าวออกมาแต่อย่างใด ทั้งนี้ ยินดีชี้แจงตัวเลขและพร้อมให้การตรวจสอบ ในกรณีที่ น.ส.สุภา ปิยะจิตติ รองปลัดกระทรวงการคลัง ในฐานะ ประธานคณะอนุกรรมการปิดบัญชีจำนำข้าว ออกมาระบุว่า มีการทุจริตในโครงการรับจำนำข้าวทุกขั้นตอน โดยเชื่อมั่นว่า รัฐบาลจะสามารถเดินหน้าโครงการรับจำนำข้าวและโครงการบริหารจัดการน้ำ รวมถึงโครงการพัฒนาโครงสร้างพื้นฐาน 2 ล้านล้านบาทต่อ โดยไม่สะดุด เนื่องจากเป็นประโยชน์ต่อประเทศ
อย่างไรก็ตาม ถือว่าเป็นสิทธิ์ หาก 40 ส.ว. จะยื่นร้องต่อศาลรัฐธรรมนูญ  ซึ่งรัฐบาลพร้อมให้ข้อมูล นอกจากนี้ ปฏิเสธว่า ไม่ทราบมีชื่ออยู่ในแก๊งไอติม ตามที่ ร.ต.อ.เฉลิม อยู่บำรุง รมว.แรงงาน ออกมาระบุ แต่ยืนยันว่า มาเพื่อต้องการทำงานมากกว่า
