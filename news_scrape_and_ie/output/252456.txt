รองนายกรัฐมนตรี “กิตติรัตน์” สั่งตั้งคณะกรรมการ สอบที่มาข่าว “สุภา” แจง กมธ. จำนำข้าวมีโกงทุกขั้นตอน

นายกิตติรัตน์ ณ ระนอง รองนายกรัฐมนตรี และรัฐมนตรีว่าการกระทรวงการคลัง เปิดเผยถึงกรณีที่ น.ส.สุภา ปิยะจิตติ รองปลัดกระทรวงการคลัง ในฐานะ ประธานคณะกรรมการปิดบัญชีโครงการรับจำนำข้าว เข้าชี้แจงต่อคณะกรรมธิการวุฒิสภา ว่า โครงการรับจำนำข้าว มีการทุจริตทุกขั้นตอนที่เป็นข่าวออกมานั้น โดยขณะนี้ตนได้สั่งให้ดำเนินการตั้งกรรมการหาข้อมูล ข้อเท็จจริง ในการหาบันทึกการประชุมในวันนั้น มาประกอบกับสิ่งที่สื่อมวลชนรายงานว่าตรงกันหรือไม่ ซึ่งจะดำเนินการโดย นายอารีพงศ์ ภู่ชอุ่ม ปลัดกระทรวงการคลัง เนื่องจากทาง น.ส.สุภา ได้ชี้แจงต่อเพื่อนร่วมงานว่าเกิดความไม่สบายใจที่ถูกนำเสนอในลักษณะที่แตกต่างออกไป ขณะเดียวกัน ส่วนราชการที่อ้างอิงถึงการนำเสนอข้อมูลผ่านสื่อมีความไม่สบายใจเช่นกัน เสมือนเป็นถ้อยคำที่กล่าวหาในลักษณะปฏิบัติ
ทั้งนี้ นายกิตติรัตน์ เปิดเผยว่า การตั้งกรรมการหาข้อเท็จจริงนั้น เพื่อพิจารณาเรื่องดังกล่าวให้สอดคล้องกับสิ่งที่ น.ส.สุภา อ้างอิง เพื่อให้พ้นจากความกังวล และความสบายใจ รวมถึงให้เกิดความถูกต้องของการดำเนินการของกระทรวงการคลัง โดยการที่จะกล่าวให้ความคิดเห็นนั้นจะต้องอยู่บนรากฐานของข้อเท็จจริง
