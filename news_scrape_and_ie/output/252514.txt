รัฐมนตรีฯคมนาคม พร้อมด้วย ม.ร.ว.สุขุมพันธุ์ ประชุมแก้รถติด โดยตั้งคณะทำงาน 2 ชุด ดูปัญหา ทำงานใกล้ชิด

นายชัชชาติ สิทธิพันธุ์ รัฐมนตรีว่าการกระทรวงคมนาคม เปิดเผยภายหลังจากการประชุมร่วมกับ ม.ร.ว.สุขุมพันธ์ บริพัตร ผู้ว่าราชการกรุงเทพมหานคร ว่า ในที่ประชุมมีมติเห็นชอบให้ตั้งคณะกรรมการย่อยขึ้นมาทำงาน 2 คณะ แบ่งหน้าที่รับผิดชอบ คณะที่ 1 รับผิดชอบการแก้ไขปัญหาการจราจรแนวการก่อสร้างรถไฟฟ้า โดยมี นายชูศักดิ์ เกวี รองปลัดกระทรวงคมนาคม เป็น ประธานในการดำเนินการ คณะที่ 2 รับผิดชอบในการแก้ไขปัญหาการจราจร ช่วงเวลาเร่งด่วน และปรับปรุงคมนาคมบนทางเท้า โดยมี นายธีระพงษ์ รอดประเสริฐ รองปลัดกระทรวงคมนาคม  เป็นประธาน
อย่างไรก็ตาม รัฐมนตรีว่าการกระทรวงคมนาคม กล่าวต่อว่า ที่ประชุมสรุปร่วมกันว่า คณะทำงานย่อยทั้ง 2 คณะ จะประชุมร่วมกันทุกสัปดาห์ และคณะทำงานระดับผู้บริหารของ กทม. และคมนาคม จะประชุมร่วมกันทุก 2 เดือน เพื่อรับทราบการทำงานในจุดที่ติดปัญหา พร้อมทั้งหาทางแก้ไขปัญหาผลักดันการดำเนินการให้ได้อย่างเป็นรูปธรรม
