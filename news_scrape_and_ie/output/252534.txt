6 โบรกเกอร์ทองรายใหญ่ ระบุ  5 ปัจจัยหลักเขย่าราคาทอง คาดครึ่งปีหลังจะอยู่ในกรอบระหว่าง 1,300-1,400 ดอลลาร์สหรัฐ/ออนซ์ ด้าน กมลธัญ ชี้ อาจลงถึงบาทละ   17,000 บาท


ศูนย์วิจัยทองคำ เผยผลสำรวจผู้ค้าและโบรกเกอร์ทองรายใหญ่ 6 แห่งคาดราคาทองคำในช่วงครึ่งปีหลังจะอยู่ในกรอบระหว่าง 1,300-1,400 ดอลลาร์สหรัฐ/ออนซ์ ขณะที่ดัชนีความเชื่อมั่นราคาทองคำ(Gold Price Sentiment Index) ในเดือน ก.ค.56 ยังซบเซา สะท้อนมุมมองนักลงทุนและผู้ค้าในประเทศยังไม่เชื่อราคาทองคำจะปรับขึ้นในช่วง 1-3 เดือนข้างหน้า สาเหตุกังวลเรื่องค่าเงินบาทและสหรัฐชะลอมาตรการ QE
ทั้งนี้ ผู้ค้าเชื่อว่าราคาทองคำโดยเฉลี่ยช่วงครึ่งปีหลังจะอยู่ระหว่าง 1,300-1,400 เหรียญ/ออนซ์ โดยมีประเด็นที่จะกระทบราคาทองคำอยู่ 5 ประเด็นหลัก ได้แก่ 1.การชะลอมาตรการ QE ของสหรัฐฯ 2.ทิศทางค่าเงินบาท 3.การขายของกองทุนขนาดใหญ่ 4.เศรษฐกิจเอเชียที่เริ่มมีการชะลอตัว และประเด็นสุดท้ายคือการเก็งกำไรในตลาด
ด้านบริษัท คลาสสิก โกลด์ จำกัด คาดราคาทองคำเฉลี่ยครึ่งปีหลังที่ 1,350 ดอลลาร์สหรัฐ/ออนซ์, บริษัท จีที เวลธ์ แมเนจเมนท์ จำกัด ให้ราคาที่ 1,300 ดอลลาร์สหรัฐ/ออนซ์, ห้างขายทองจินฮั้วเฮง 1,400 ดอลลาร์สหรัฐ/ออนซ์, บริษัท แม่ทองสุก จำกัด  1,325 ดอลลาร์สหรัฐ/ออนซ์, บริษัท วายแอลจี แอนด์ บูลเลี่ยน จำกัด 1,350 ดอลลาร์สหรัฐ/ออนซ์ และบริษัท ออสสิริส จำกัด 1,350 ดอลลาร์สหรัฐ/ออนซ์
นายกมลธัญ พรไพศาลวิจิต ผู้อำนวยการศูนย์วิจัยทองคำ คาดว่า 3-6 เดือนข้างหน้านี้ราคาทองคำจะยังเป็นขาลง เนื่องจากยังคงมีความเสี่ยงในระบบเศรษฐกิจ ไม่ว่าจะเป็นประเทศสหรัฐฯที่ยังมีปัญหาเรื่องของเพดานหนี้ และ EU ที่ยังมีปัญหาของภาครัฐ ส่วนสถานการณ์ทางการเมืองที่รุนแรงในประเทศอียิปต์จะมีผลต่อราคาทองคำในระยะสั้นตามราคาน้ำมันที่จะปรับตัวเพิ่มขึ้น แต่จากเศรษฐกิจโลกที่ยังชะลอตัว ทำให้ประเมินว่าการเพิ่มขึ้นของราคาน้ำมันอยู่ในกรอบจำกัด
โดยมีกรอบบนที่ 1,520 เหรียญสหรัฐ/ออนซ์หรือ ประมาณ 20,500-21,000 บาท กรอบล่างอยู่ที่ 1,150-1,050 เหรียญสหรัฐต่อออนซ์ หรือ ประมาณ 17,000 – 17,500 บาท
MThai news
