“MONO” เตรียมร่วมมือ 3 เทเลคอมในสาธารณรัฐประชาชนจีน มั่นใจคอนเทนต์ไทย จัดงบลงทุน 300 ล้านบาทส่ง “โมบาย-อินเตอร์เน็ต-มิวสิค-มูฟวี่” ลุยตลาด

บมจ. โมโน เทคโนโลยี  หรือ   “ MONO ”  เดินหน้าธุรกิจหลังนำบริษัทเข้าจดทะเบียนในตลาดหลักทรัพย์ฯ เมื่อต้นเดือนมิถุนายนที่ผ่านมา   ล่าสุดประกาศลุยธุรกิจคอนเทนต์ประเทศจีนด้วยงบลงทุนประมาณ 300 ล้านบาท ส่งคอนเทนต์สัญชาติไทยลุยแดนมังกร มั่นใจ “โมบาย-อินเตอร์เน็ต-มิวสิค-มูฟวี่” จะโดนใจชาวแดนมังกรอย่างแน่นอน อาทิ ศิลปินกลุ่มทีป๊อป “อีโวไนน์” , “แคนดี้มาเฟีย”, “จีทเวนตี้” และภาพยนตร์เรื่อง “พี่มากพระโขนง” ของค่ายGTH ที่โมโนได้สิทธิ์ในการนำภาพยนตร์พี่มากพระโขนงไปทำการตลาดในประเทศจีน
คุณนวมินทร์   ประสพเนตร  ผู้ช่วยประธานกรรมการและประธานเจ้าหน้าฝ่ายการตลาด บริษัท โมโนเทคโนโลยี จำกัด (มหาชน)  หรือ  MONO เปิดเผยว่า   เป็นโอกาสเริ่มต้นที่ดี ที่โมโนกรุ๊ปจะจัดตั้งบริษัทที่ประเทศจีน และได้มีการจับมือกับ 3 โอเปอเรเตอร์รายใหญ่ทั้ง 3 ราย คือ  China Mobile, China Unicom, China Telecom ซึ่งมีลูกค้ารวมกันมากกว่า 1,000 ล้านเลขหมาย โดยในเบื้องต้นเราจะมีการร่วมมือกันทำการตลาดที่ มณฑลยูนนาน, มณฑลซื่อชวน และมหานครฉงชิ่ง ซึ่งน่าจะครอบคลุมมากกว่า 150 ล้านเลขหมาย
ที่ผ่านมา  MONO  ถือเป็นผู้นำด้าน  “Entertainment Content Creator”   อันดับ 1 ของเมืองไทย ด้วยคอนเทนต์ต่างๆมากมาย อาทิ เพลง  ดูดวง คลิปวีดีโอ แฟชั่น  ภาพยนตร์  หรือ Mobile Application ต่างๆ  เราจึงจับ  4 ธุรกิจหลักที่มีความแข็งแกร่งที่สุด เพื่อทำการตลาดในประเทศจีน คือธุรกิจ  โมบาย, อินเตอร์เน็ต, มิวสิค, ภาพยนตร์  โดยโมโนมีฐานลูกค้าผู้ใช้บริการเสริมบนมือถืออยู่ที่  11 ล้านราย จาก 3 โอเปอเรเตอร์ในไทย เอไอเอส ดีแทค ทูมูฟ  รวมทั้งหมด 80 ล้านเลขหมาย ในขณะที่ผ่านมาเราได้ดำเนินการขายยธุรกิจไปแล้วในกลุ่มประเทศAEC
ทั้งประเทศเวียดนามที่มีผู้ใช้บริการโทรศัพท์เคลื่อนที่ประมาณ 135 ล้านเลขหมาย  และประเทศอินโดนีเซียที่มีผู้ใช้บริการโทรศัพท์เคลื่อนที่ประมาณ 250  ล้านเลขหมาย ซึ่งคาดว่าจำนวนลูกค้าจะเติบโตอย่างก้าวกระโดด เพราะ จีน เวียดนาม อินโดนีเซีย 3 ประเทศนี้มีสภาพแวดล้อมในการทำธุรกิจไม่ต่างจากประเทศไทยมากนัก
ในช่วงแรกคอนเทนต์มิวสิค เราจะมีศิลปินกลุ่มทีป๊อป อาทิ อีโวไนน์  แคนดี้มาเฟีย จีทเวนตี้ เข้าไปทำการตลาดที่ประเทศจีน และในระยะยาวจะมีการสร้างศิลปินใหม่ที่ประเทศจีนด้วย โดยรายได้หลักมาจากแพลตฟอร์มดิจิตอล นอกจากนี้ภาพยนตร์เรื่อง “พี่มากพระโขนง” จากค่ายหนัง GTH ซึ่งถือเป็นภาพยนตร์ที่ประสบความสำเร็จเป็นอย่างมากด้วยรายได้ในประเทศไทยกว่า 1,000  ล้านบาท โดยโมโนกรุ๊ปได้ซื้อลิขสิทธิ์ภาพยนตร์เรื่องดังกล่าว เพื่อเข้าโรงฉายภาพยนตร์และจัดจำหน่ายในทุกๆแพลตฟอร์มที่ประเทศจีนด้วย
ที่ผ่านมา  MONO เน้นจับมือกับพันธมิตรที่มีความแข็งแกร่ง  ในประเทศจีนถือว่าเรามีโอกาสค่อนข้างสูง  ด้วยคอนเทนต์คุณภาพของเรา   และจีนเองก็มีแนวโน้มด้านเศรษฐกิจที่เอื้อต่อการลงทุน  ทั้งด้วยจำนวนประชากร และการเปิดประเทศมากขึ้น นี่จึงถือเป็นตลาดใหญ่ที่สำคัญอีกแห่งที่เราพร้อมจะเข้าไปลงทุน  และจะเป็นตัวสำคัญที่จะทำให้รายได้ของ  MONO เติบโตอย่างก้าวกระโดด”  คุณนวมินทร์  กล่าวทิ้งท้าย

MThai news
