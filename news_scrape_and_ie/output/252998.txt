กสทช. เตรียมคลอดประกาศกำกับเนื้อหาในการออกอากาศ ไม่ขัดม. 37 จับตาวาระร่างประมูลทีวีดิจิตอล

น.ส.สุภิญญา กลางณรงค์ กรรมการกิจการกระจายเสียงและกิจการโทรทัศน์ หรือ กสท. เปิดเผยถึงวาระการประชุมที่น่าสนใจติดตามในการประชุม กสท. วันนี้ คือ การพิจารณาร่าง ประกาศ กสทช. เรื่อง หลักเกณฑ์การกำกับดูแลเนื้อหารายการในกิจการกระจายเสียงและกิจการโทรทัศน์ ภายหลังสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) จัดรับฟังความเห็นเฉพาะกลุ่ม หรือ Focus Group กับผู้ประกอบการ เมื่อวันอาทิตย์ที่ 7 ก.ค. ที่ผ่านมา
โดยมองว่า เนื้อหาในร่างประกาศฯ เป็นการกำกับเนื้อหาตามมาตรา 37 ซึ่งเป็นเรื่องสำคัญ เพราะ กสท. มีอำนาจในการพิจารณาแยกแยะ ว่ารายการใดมีเนื้อหาที่มีผลกระทบต่อความมั่นคงของรัฐ ความสงบเรียบร้อย หรือศีลธรรมอันดีของประชาชน หรือมีการกระทำซึ่งเข้าลักษณะลามกอนาจาร มีผลกระทบต่อการให้เกิดความเสื่อมทรามทางจิตใจ หรือสุขภาพของประชาชนอย่างร้ายแรง ซึ่งหากผู้รับใบอนุญาตไม่ดำเนินการตาม กสทช. มีอำนาจสั่งให้ผู้รับใบอนุญาตดำเนินการตามกฎหมายได้
นอกจากนี้ มีวาระน่าจับตาเรื่องการสรุปผลรับฟังความคิดเห็นสาธารณะและแนวทางดำเนินการต่อ (ร่าง) ประกาศ กสทช. เรื่องหลักเกณฑ์ วิธีการ และเงื่อนไขการประมูลคลื่นความถี่ เพื่อให้บริการโทรทัศน์ในระบบดิจิตอล ประเภทบริการทางธุรกิจระดับชาติ ตามที่ได้มีการเปิดรับฟังความคิดเห็นในช่วงที่ผ่านมา
