รัฐมนตรีว่าการกระทรวงการคลัง ยัน หากพบข้าราชการเอี่ยวโกงภาษี ดำเนินการเด็ดขาดไม่ยกเว้น ชี้ มีเจ้าหน้าที่กรมสรรพากรเกี่ยวข้อง

นายกิตติรัตน์ ณ ระนอง รองนายกรัฐมนตรี และรัฐมนตรีว่าการกระทรวงการคลัง กล่าวถึงความคืบหน้ากรณีการขอคืนภาษี โดยใช้หลักฐานเท็จ ที่สร้างความเสียหายให้กับรัฐ กว่า 3,000 ล้านบาท ว่า ในขณะนี้อยู่ในกระบวนการการตรวจสอบ และขั้นตอนของกรมสอบสวนคดีพิเศษ หรือ ดีเอสไอ ที่ใกล้จะได้ขอสรุปแล้ว ซึ่งอาจมีการร้องทุกข์กล่าวโทษในเร็ว ๆ นี้ได้ โดยทางกระทรวงการคลัง ยืนยันว่า หากมีข้าราชการเข้ามาเกี่ยวข้องจะดำเนินการข้อเท็จจริงที่เกิดขึ้น โดยไม่มีข้อยกเว้น สำหรับกรณีดังกล่าวนั้น เกิดจากการทุจริตขอคืนภาษีส่งออก ทั้งที่ไม่ได้ส่งออกจริง ทำให้รัฐเสียหายกว่า 3,000 ล้านบาท โดยมีผู้เข้าร่วมขบวนการกว่า 30 ราย และมีเจ้าหน้าที่กรมสรรพากรเข้าไปเกี่ยวข้องด้วย ซึ่งจะดำเนินการอย่างเต็มที่

