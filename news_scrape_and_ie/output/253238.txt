กสท. เสนอร่างหลักเกณฑ์การประมูลทีวีดิจิตอลประเภทธุรกิจ เร็วๆ นี้ จะประชาสัมพันธ์ให้ปชช.รับรู้

พ.อ.นที ศกุลรัตน์ ประธานกรรมการกิจการกระจายเสียงและกิจการโทรทัศน์ หรือ กสท. เปิดเผยว่า ที่ประชุม กสท. เห็นชอบให้นำเสนอร่างประกาศเรื่องหลักเกณฑ์และวิธีการคัดเลือกใช้คลื่นความถี่ในกิจการกระจายเสียงและกิจการโทรทัศน์ สำหรับการประมูลทีวีดิจิตอลในกลุ่มช่องธุรกิจทั้ง 24 ช่อง ที่ผ่านการรับฟังความเห็นสาธารณะ เมื่อวันที่ 27 มิ.ย.ที่ผ่านมา ให้ บอร์ด กสทช. พิจารณาอนุมัติ ในวันที่ 17 ก.ค.นี้ โดยที่มีการเสนอความเห็นที่เป็นสาระสำคัญ และอาจนำไปสู่การแก้ไขประกาศ เช่น การปรับอัตราเคาะราคาประมูลช่องรายการเด็ก จากครั้งละ 1 ล้านบาท เป็น 2 ล้านบาท จากราคาเริ่มต้นประมูล 140 ล้านบาท
และการปรับสัดส่วนเนื้อหารายการข่าวและสาระในช่องข่าว จากเดิม 75% ลดเหลือ 50% เนื่องจากหลายฝ่ายเห็นว่า ทีวีสาธารณะ ก็ได้กำหนดสัดส่วนเนื้อหารายการข่าวและสาระ 75% อยู่แล้ว ดังนั้น ในช่องรายการข่าว ประเภททีวีธุรกิจ ก็ควรปรับลดลง เป็นต้น
ส่วนความคืบหน้าการนำเข้ากล่องรับสัญญาณโทรทัศน์ดิจิตอล (Set Top Box) นั้น คาดว่าเดือน ส.ค.นี้ จะมีความชัดเจน โดย กสทช.จะประชาสัมพันธ์ให้ประชาชนรับทราบถึงสัญลักษณ์กล่องที่เป็นไปตามมาตรฐานของ กสทช.เท่านั้น
