อดีตรัฐมนตรีว่าการกระทรวงการคลัง มองเศรษฐกิจโลกชะลอ ประชานิยมแผ่ว ฉุด จีดีพี แนะรัฐลงทุนภายใต้กรอบงบประมาณช่วยกระตุ้น

นายธีระชัย ภูวนาถนรานุบาล อดีตรัฐมนตรีว่าการกระทรวงการคลัง เปิดเผยกับ สำนักข่าว ไอ.เอ็น.เอ็น. ถึงกรณีที่หลายหน่วยงาน ออกมาปรับลดประมาณการเศรษฐกิจไทย ปี 2556 ว่า ในช่วงหลังวิกฤติน้ำท่วม เศรษฐกิจไทยถูกกระตุ้นด้วยนโยบายประชานิยม จึงทำให้อัตราการขยายตัวทางเศรษฐกิจของประเทศอยู่ในระดับสูง
แต่ว่าเมื่อเศรษฐกิจโลกที่ชะลอตัวลง โดยเฉพาะอย่างยิ่ง จีนและยุโรป รวมถึงนโยบายการกระตุ้นเศรษฐกิจของรัฐบาลโดยอาศัยนโยบายการคลัง ที่เริ่มแผ่วลง ทำให้เศรษฐกิจไทยต้องชะลอตัวลงตามไปด้วย แต่ก็คงไม่มีอะไรน่าเป็นห่วง เนื่องจากเป็นไปในลักษณะเดียวกับต่างประเทศ อีกทั้ง ความสามารถในการแข่งขันของภาคธุรกิจไทย มีศักยภาพและมีความเข้มแข็งเพียงพอ
นายธีระชัย กล่าวอีกว่า เพื่อเป็นการประคับประคองเศรษฐกิจไทยให้เดินหน้า รัฐบาลเองก็จะต้องพัฒนาในความสามารถด้านการแข่งขันของผู้ประกอบการ รวมถึงการศึกษา นอกจากนี้ ในการลงทุนภายใต้งบประมาณปกติที่มีลักษณะไม่ก่อให้เกิดปัญหาทางกฎหมาย ก็จะช่วยกระตุ้นเศรษฐกิจได้เป็นอย่างดี
