รมว.พลังงาน ระบุ รัฐบาลมีแนวคิดจะทยอยปรับขึ้นราคาน้ำมันดีเซลในปี 2557 แต่คลังต้องไม่ปรับขึ้นภาษีสรรพสามิตน้ำมันดีเซล

นายพงษ์ศักดิ์ รักตพงศ์ไพศาล รัฐมนตรีว่าการกระทรวงพลังงาน เปิดเผยว่า การประชุมคณะกรรมการนโยบายพลังงานแห่งชาติ (กบง.) เมื่อวานที่ผ่านมา (8 ก.ค.) มีมติปรับลดเงินนำส่งเข้ากองทุนน้ำมัน เฉพาะดีเซล 40 สตางค์ต่อลิตร เพื่อตรึงราคาไม่ให้เกิน 30 บาทต่อลิตร หลังราคาน้ำมันตลาดโลกสูงขึ้นจากวิกฤติการเมืองในอียิปต์
อย่างไรก็ตาม รัฐบาลมีแนวคิดจะทยอยปรับขึ้นราคาน้ำมันดีเซลในปี 2557 เพื่อเป็นการเตรียมพร้อมรองรับการเปิดประชาคมเศรษฐกิจอาเซียน (เออีซี) ในปี 2558
แต่การปรับขึ้นราคานั้นต้องอยู่ภายใต้เงื่อนไขที่ว่า กระทรวงการคลังต้องไม่ปรับขึ้นภาษีสรรพสามิตน้ำมันดีเซล ซึ่งปัจจุบันยังอยู่ระหว่างการลดเก็บภาษีดีเซลเหลือเพียง 0.005 บาทต่อลิตร โดยการปรับขึ้นราคาดีเซลจะเป็นลักษณะทยอยปรับขึ้นเพื่อไม่ให้ประชาชนได้รับความเดือดร้อนมากเกินไป
MThai news
