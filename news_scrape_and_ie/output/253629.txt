แรงงานเลี้ยงไก่ ทั้งชาวพม่าและชาวไทยของบริษัท สหฟาร์ม ที่ อ.เมืองเพชรบูรณ์ ลุกฮือเรียกร้องค่าแรงที่ค้างจ่ายอีก

ในช่วงเย็นของวันนี้กลุ่มแรงงานเลี้ยงไก่ชาวพม่าและชาวไทยของบริษัท สหฟาร์ม ที่ ต.ระวิง อ.เมืองเพชรบูรณ์ จำนวนราว 200 คน รวมตัวกันเรียกร้องให้บริษัทจ่ายค่าจ้างที่ติดค้าง จำนวน 45 วัน พร้อมขู่จะเผาทำลายทรัพย์สินของบริษัท จากนั้นเรียกร้องให้ตัวแทนบริษัทมาเจรจา ทำให้มีการระดมกำลังตำรวจและกำลัง อส.พร้อมรถดับเพลิงของ อบต.ระวิง มารักษาความสงบเรียบร้อย ต่อมา นายจำนง อินทสุวรรณ์ รองผู้จัดการใหญ่ บริษัท สหฟาร์ม และ นางอภิญญา ขาวลิขิต สวัสดิการและคุ้มครองแรงงาน (สสค.) จ.เพชรบูรณ์ พร้อม พ.ต.อ.ฐเดช กล่อมเกลี้ยง ผกก.สภ.เมืองเพชรบูรณ์ เข้าไปเจรจา
ซึ่ง นายจำนง ชี้แจงถึงเหตุผลที่ทำให้บริษัทต้องขาดสภาพคล่อง และอยู่ระหว่างการแก้ไขสถานการณ์ จากนั้นรับปากจะจ่ายค่าจ้างที่ติดค้าง 50 เปอร์เซ็นต์ของเดือน พ.ค. ในวันที่ 15 ก.ค.นี้ ส่วนค่าจ้างในเดือน มิ.ย. จะจ่ายภายใน ก.ค. เช่นเดียวกัน แต่ทั้งนี้ขอร้องให้แรงงานอย่าก่อเหตุความวุ่นวาย เพราะจะทำให้สถานการณ์ของบริษัทแก้ไขลำบากยิ่งขึ้น ส่วนไฟฟ้าที่ถูกตัดจะต่อให้ใช้เร็วที่สุดหรือให้แรงงานย้ายไปพักในโครงการใกล้เคียงซึ่งมีไฟฟ้าใช้ ทำให้กลุ่มแรงงานทั้งหมดต่างแสดงความพอใจและแยกย้ายกลับเข้าแคมป์ที่พัก
