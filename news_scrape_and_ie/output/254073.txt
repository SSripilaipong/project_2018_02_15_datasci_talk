ส.ชาวนา เผย ประชุมกำหนดราคาจำนำข้าว ปี 56/57 นัดแรกเหลว ระบุ ที่ประชุมไม่มีการหารือตามวาระ

นายประสิทธิ์ บุญเฉย นายกสมาคมชาวนาข้าวไทย เปิดเผยกับ สำนักข่าว ไอ.เอ็น.เอ็น. ว่า การประชุมร่วมกับ นายนิวัฒน์ธำรง บุญทรงไพศาล รองนายกรัฐมนตรีและรัฐมนตรีว่าการกระทรวงพาณิชย์ เรื่องการกำหนดราคาจำนำข้าว ในปี 2556/57 เมื่อวานนี้ ไม่ได้มีการหารือเรื่องของความเป็นอยู่ หรือความช่วยเหลือของชาวนาในโครงการรับจำนำข้าว และการกำหนดราคาจำนำข้าวในฤดูกาลถัดไป แต่เป็นการพูดถึงภาพรวมโครงการ ข้อดี ข้อเสีย มีการพาดพิงถึงบุคคลที่ได้แสดงออกมาความคิดเห็นเกี่ยวและการชื่นชมกลุ่มบุคคลที่สนับสนุนให้โครงการรับจำนำข้าวเดินหน้าต่อไป
นอกจากนี้ ทางสมาคมเตรียมข้อมูล เพื่อเข้ามาหารือในที่ประชุม แต่ก็ไม่ได้มีการเสนอให้ที่ประชุมพิจารณา ได้แก่ ถ้าโครงการรับจำนำข้าว ไม่สามารถดำเนินการได้ สมาคมขอให้รัฐบาลช่วยเหลือต้นทุนของชาวนา ไร่ละ 3,000 บาท ซึ่งวิธีการดังกล่าวจะช่วยให้ชาวนาได้รับผลประโยชน์โดยตรงด้วย รวมทั้งรัฐบาลควรกำหนดแผนพัฒนาข้าวที่ยั่งยืนด้วย และถ้าหากรัฐบาลยังต้องการเดินหน้า การรับจำนำข้าว จะลดราคาจำนำข้าวเหลือ 12,000 บาทต่อตัน ก็ได้ แล้วรัฐบาลชดเชยในส่วนอื่นแทน
อย่างไรก็ตาม นายประสิทธิ์ กล่าวเสริมว่า การประชุมเมื่อวานนี้ ได้มีการตั้งคณะกรรมการกลุ่ม เพื่อกลั่นกรองเรื่องโครงการจำนำข้าว ซึ่งมองว่า อาจส่งผลให้การได้รับความช่วยเหลือของชาวนาล่าช้าออกไปอีก
