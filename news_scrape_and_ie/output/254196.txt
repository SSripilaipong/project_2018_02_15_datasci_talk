
กสทช.แจ้งค่าบริการโทรศัพท์ 3 จี จะถูกลงร้อยละ 15 เฉพาะบริการในคลื่น 3 จีใหม่บนคลื่น 2100 เมกกะเฮิร์ซเท่านั้น ส่วนผู้ที่ยังใช้บริการในระบบ 2 จี และ 3 จีเดิมจะไม่ได้รับส่วนลด

นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ(กสทช.)เปิดเผยภายหลังหารือร่วมกับบริษัทในเครือเอไอเอส ดีแทคและทรู ซึ่งได้รับใบอนุญาตให้บริการโครงข่ายโทรศัพท์ระบบ 3 จี กรณีผู้บริโภคร้องเรียนค่าบริการ 3 จีที่ไม่ปรับลดให้ถูกลงร้อยละ 15 ตามเงื่อนไขของ กสทช. ว่า ค่าบริการในระบบ 3 จี จะลดลงเฉพาะโปรโมชั่นใหม่ที่ให้บริการบนโครงข่าย 3 จีและแพ็คเก็จจาก 2 จี ที่นำมาทำตลาดบนคลื่น 2100 เมกกะเฮิร์ซเท่านั้น และขณะนี้ผู้ให้บริการได้ปรับลดราคาบริการ 3 จีใหม่ให้ถูกลงร้อยละ 15 แล้ว
ส่วนผู้ที่ยังใช้บริการในระบบ 2 จี และ 3 จีเดิมจะไม่ได้รับส่วนลดยังเป็นอัตราค่าบริการเดิม แต่จากการหารือยังมีความเป็นไปได้ที่จะลดบริการในระบบเดิมในอนาคตตามกลไกตลาดต่อไป และหากผู้ใช้บริการมีปัญหาในการใช้บริการสามารถแจ้งได้ที่ สายด่วน กสทช. 1200
สำหรับความคืบหน้าในการเปิดให้บริการ 3 จีใหม่ของแต่ละผู้ให้บริการ ล่าสุดดีแทคแจ้งว่าจะเปิดให้บริการ 3 จีใหม่อย่างเป็นทางการในวันที่ 23 กรกฏาคม นี้ โดยอยู่ระหว่างให้พนักงานดีแทคทดลองใช้เครือข่ายและมีผู้ใช้บริการรอโอนย้ายเข้าสู่ 3 จีใหม่จำนวน 3 ล้าน 1 แสนเลขหมาย ส่วนทรูมีผู้ย้ายเข้าสู่ระบบใหม่แล้วกว่า 1000 เลขหมายและเอไอเอส มีผู้ใช้บริการแล้วประมาณ 2 ล้านเลขหมายและทุกผู้ให้บริการจะมีการขยายสถานีฐานสัญญาณเพิ่มขึ้นรองรับการใช้บริการที่เพิ่มขึ้นด้วย
MThai news
