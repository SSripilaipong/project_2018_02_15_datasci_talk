
ประชาชน แห่ ซื้อไข่ไก่ฟองละบาท งาน 100 ปี ธนาคารออมสิน ผอ.ออมสิน สั่งเพิ่มอีกเท่าตัวเป็นวันละ 100,000 ฟอง เฉพาะ 2 วันสุดท้ายนี้

นายวรวิทย์ ชัยลิมปมนตรี ผู้อำนวยการธนาคารออมสิน เปิดเผยว่า ตามที่ธนาคารออมสิน ได้จัดงาน “100 ปี ธนาคารออมสิน 12 ปี โครงการธนาคารประชาชน” ระหว่างวันที่ 8 – 14 กรกฎาคม 2556 ณ อาคารชาเลนเจอร์ ฮอลล์ 3 อิมแพค เมืองทองธานี ปรากฏว่า มีประชาชนให้ความสนใจเข้าชมงานเป็นจำนวนมากเฉลี่ยวันละ 30,000 คน มีเงินหมุนเวียนจับจ่ายซื้อสินค้าและบริการ ร่วม 30 ล้านบาท
เช่นเดียวกับการนำสินค้าทางการเกษตร มาจำหน่ายเพื่อเป็นการช่วยลดภาระค่าครองชีพ โดยเฉพาะไข่ไก่ราคาฟองละ 1 บาท จำหน่ายวันละ 50,000 ฟอง นั้น ไม่เพียงพอกับความต้องการ และมีเสียงเรียกร้องให้เพิ่มจำนวนจึงได้เพิ่มเป็นวันละ 100,000 ฟอง เฉพาะ 2 วันสุดท้าย คือ  วันเสาร์-อาทิตย์ที่ 13-14 กรกฎาคม นี้ ซึ่งคาดว่าจะมีประชาชนสนใจเข้าร่วมงานไม่ต่ำกว่าวันละ 50,000 คน
“ขณะที่ การนำบริการทางการเงินออกให้บริการภายในงาน มีบริการให้คำปรึกษาด้านการเงินเพื่อการประกอบอาชีพ พร้อมทั้งจัดโปรโมชั่นพิเศษ สำหรับผู้ยื่นขอสินเชื่อโครงการธนาคารประชาชนภายในงานนี้ ปรากฏว่า มีประชาชนให้ความสนใจรับบริการทางการเงินรวมทั้งสิ้น กว่า 2,000 ราย คิดเป็นวงเงินกว่า 600 ล้านบาท โดยเฉพาะสินเชื่อโครงการธนาคารประชาชน คิดเป็นวงเงินสินเชื่อกว่า 200 ล้านบาท” ผู้อำนวยการธนาคารออมสิน
MThai news
