
นักวิชาการ แนะ จับตาราคาน้ำมันตลาดโลกพุ่ง ภายใน 1-2 วันนี้ผู้ค้าน้ำมันในประเทศอาจปรับราคาขึ้นอีกรอบ ส่งผลให้ ราคาแก๊สโซฮอล์ทะลุ 40 บาทต่อลิตร

นายมนูญ ศิริวรรณ นักวิชาการอิสระด้านพลังงาน เปิดเผยว่า ในช่วง 1-2 วันนี้ ผู้ค้าน้ำมันมีแนวโน้มที่จะปรับราคาน้ำมันเบนซินและแก๊สโซฮอล์เพิ่มขึ้นอีกครั้ง หลังจากค่าการตลาดเฉลี่ยเหลือเพียง 1-1.20 บาทต่อลิตร สาเหตุมาจากราคาน้ำมันสำเร็จรูปตลาดสิงคโปร์ปิดตลาดวันที่ 10 ก.ค. น้ำมันเบนซิน 95 ปรับเพิ่มขึ้นถึง 4.87 เหรียญสหรัฐต่อบาร์เรล ปิดที่ 126.65 เหรียญต่อบาร์เรล น้ำมันดีเซลเพิ่มขึ้น 0.32 เหรียญต่อบาร์เรล ปิดที่ 123.35 เหรียญต่อบาร์เรล ขณะที่ราคาน้ำมันดิบยังปรับเพิ่มขึ้นอย่างต่อเนื่อง
สำหรับราคาน้ำมันในตลาดโลกยังคงมีแนวโน้มปรับเพิ่มขึ้นต่อเนื่อง เป็นผลมาจากสถานการณ์ในอียิปต์ และสต็อกน้ำมันของสหรัฐอเมริกาปรับตัวลดลงถึง 10 ล้านบาร์เรล ทำให้ตลาดกังวลว่าปลายปีจะทำให้ความต้องการน้ำมันจากสหรัฐเพิ่มขึ้น
แหล่งข่าวจากผู้ค้าน้ำมัน แจ้งว่า เมื่อวันที่ 10 ก.ค.ที่ผ่านมา ได้ปรับราคาน้ำมันเบนซินและแก๊สโซฮอล์ทุกชนิดเพิ่มขึ้น 60 สต.ต่อลิตร แก๊สโซฮอล์อี-85 ปรับเพิ่มขึ้น 40 สตางค์ต่อลิตร แต่ราคาน้ำมันดีเซลยังคงเดิม ส่งผลให้ราคาน้ำมันขณะนี้เพิ่มขึ้นเป็น น้ำมันเบนซิน 95 เป็น 47.45 บาทต่อลิตร, แก๊สโซฮอล์ 95 เป็น 39.93 บาทต่อลิตร, แก๊สโซฮอล์ 91 เป็น 37.48 บาทต่อลิตร, แก๊สโซฮอล์ อี-20 เป็น 34.98 บาทต่อลิตร, แก๊สโซฮอล์อี-85 เป็น 23.48 บาทต่อลิตร และหากมีการปรับขึ้นราคาอีกครั้งจะส่งผลให้แก๊สโซฮอล์ 95 ทะลุ 40 บาทต่อลิตรทันที ซึ่งถือเป็นราคาที่กลับมาสูงสุดในรอบ 4 เดือน นับตั้งแต่ 5 มี.ค.56
MThai news
