ณัฐวุฒิ เผยราคาสินค้าในตลาดยังปกติ หลังลงพื้นที่ตรวจสอบ วอนประชาชนใช้วิจารณญานหลังข่าวข้าวเน่า-ข้าวปนเปื้อนสารพิษว่อนเน็ต มั่นใจค่าแรง300 เงินเดือน 15,000 ช่วยประคองกำลังซื้อชาวบ้าน
วันนี้ (12 ก.ค.) ที่ตลาดไท อ.คลองหลวง จ.ปทุมธานี นายณัฐวุฒิ ใสยเกื้อ รัฐมนตรีช่วยว่าการกระทรวงพาณิชย์ ได้เดินทางลงพื้นที่ เพื่อติดตามราคาสินค้าเกษตรและอาหารปรุงสำเร็จ โดยนายณัฐวุฒิ ได้กล่าวตอนหนึ่งว่า

ภาพรวมราคาสินค้าขณะนี้ยังถือว่าปกติไม่มีอะไรแพงเกินไป และเชื่อว่านโยบาย ค่าแรงขั่นต่ำ 300 บาท, ปริญญาตรีเงินเดือน 15,000 บาท รวมถึงโครงการรับจำนำข้าว จะช่วยประคองกำลังซื้อของผู้บริโภคไม่ให้ลดต่ำในระดับที่เป็นอันตรายต่อภาวะเศรษฐกิจ แม้จะมีเสียงวิพากษ์วิจารณ์ว่าเป็นโครงการประชานิยมก็ตาม
ขณะดียวกันในการประชุมเชิงปฏิบัติการแก้ไขปัญหาค่าครองชีพประชาชนที่ทำเนียบรัฐบาลในบ่ายวันนี้ ตนจะเสนอโครงการธงฟ้ากระตุ้นการใช้จ่ายของประชาชน เพื่อขับเคลื่อนเศรษฐกิจในภาพรวมให้เดินหน้าไปได้ในครึ่งปีหลัง และเชื่อรัฐบาลจะมีมาตรการกระตุ้นเศรษฐกิจที่ชัดเจนมากขึ้น หลังจากนายกฯ ได้รับฟังข้อเสนอจากทุกภาคส่วน
ส่วนกระแสข่าวด้านลบทำลายชื่อเสียงข้าวไทยในช่วงนี้ ขอให้ประชาชนใช้วิจารณญานในการรับฟัง เนื่องจากส่วนใหญ่เป็นข่าวลวง จากกลุ่มผู้ไม่หวังดีต่อวงการค้าข้าวไทย
MThai News
