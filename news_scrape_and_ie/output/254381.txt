
จับตาราคาทองคำผันผวนบ่ายนี้ จิตติ  ระบุ มาตรการ QE มีผลต่อสถานการณ์ราคาทองคำ

นายจิตติ ตั้งสิทธิ์ภักดี นายกสมาคมค้าทองคำ เปิดเผยว่า แนวโน้มราคาทองคำวันนี้ (12 ก.ค.) คาดว่าจะผันผวนมากที่สุดในช่วงบ่าย โดยปัจจัยในภูมิภาคเอเชียมาจากนักลงทุนจากกองทุนต่าง ๆ กำลังจับตาดูกระแสเงินทุน ส่วนเรื่องรายงานการประชุมของเฟด ที่ระบุว่ายังรอให้ตลาดแรงงานฟื้นตัวขึ้นดีกว่านี้ก่อน ถึงจะตัดสินใจชะลอมาตรการ QE ลงนั้น ส่งผลกับราคาทองคำอย่างแน่นอน โดยถ้าหากเฟด ยังคงมาตรการ QEต่อไป จะทำให้ราคาทองคำปรับสูงขึ้น
อย่างไรก็ตาม คาดว่าปีนี้ เฟดจะยังไม่ปรับลดมาตรการ QE ลง เนื่องจากเรื่องของสภาพเศรษฐกิจจะต้องใช้ระยะเวลานาน ก่อนการตัดสินใจลดหรือเพิ่มมาตรการเพื่อกระตุ้นเศรษฐกิจ
สำหรับ ราคาทองคำวันนี้ สมาคมค้าทองคำ ประกาศปรับครั้งที่ 1 เมื่อเวลา 09.28 น. เพิ่มขึ้น 50 บาท รูปพรรณขายบาทละ 19,350 บาท รับซื้อ 18,571.00 บาท ทองแท่งขาย 18,950 บาท รับซื้อ 18,850 บาท
ปรับครั้งที่ 2 ลง 50 บาท เวลา 12.04 น. ทองรูปพรรณ ขายออกบาทละ 19,300 บาท รับซื้อบาทละ 18,525.52 บาท ราคาทองคำแท่งขายออกบาทละ 18,900 บาท รับซื้อบาทละ 18,800 บาท
MThai news
