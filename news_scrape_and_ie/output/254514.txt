
บขส.เตรียมย้ายหมอชิต เล็งพื้นที่ 3 แห่ง ดอนเมือง รังสิต เมืองทองธานี คาดชัดเจนภายใน 90 วัน เพื่อรองรับผู้โดยสารใช้บริการทะลุ 60 ล้านคนหลังเปิดประชาคมอาเซียน

นายวุฒิชาติ กัลยาณมิตร กรรมการผู้จัดการใหญ่ บริษัท ขนส่ง จำกัด(บขส.) เปิดเผยว่า ที่ประชุมคณะกรรมการ(บอร์ด) บริษัท ขนส่ง จำกัด มีมติแต่งตั้งคณะกรรมการขึ้นมา 2 ชุด คือ คณะกรรมการพิจารณาเรื่องการย้ายสถานีขนส่งหมอชิตใหม่ และคณะกรรมการหาพื้นที่ที่เหมาะสม เพื่อศึกษาการย้ายสถานีขนส่งผู้โดยสารกรุงเทพ (หมอชิต) และแก้ปัญหาความแออัดของการใช้บริการที่เกิดขึ้นในอนาคต
ทั้งนี้เบื้องต้นจะศึกษาการย้ายหมอชิตไปใน 3 พื้นที่ คือ ดอนเมือง เมืองทองธานี และรังสิต ว่าพื้นที่ใดมีความเหมาะสมมากที่สุด โดยใช้เวลาศึกษาให้เสร็จใน 90 วันหรือในเดือนก.ย.56 โดยพื้นที่ใช้ก่อสร้างจะต้องมี 120-150 ไร่ เพื่อรองรับจำนวนผู้โดยสารที่จะเพิ่มขึ้นอย่างต่อเนื่องในอนาคต
เนื่องจากประเมินว่าภายหลังเปิดประชาคมเศรษฐกิจอาเซียน (เออีซี) ในปี 58 จะมีผู้โดยสารใช้บริการเพิ่มขึ้นอีกเท่าตัว จากปัจจุบันมีผู้ใช้บริการ 30 ล้านคน เพิ่มเป็น 60 ล้านคนต่อปี ส่วนเงินลงทุนพัฒนาสถานีขนส่งแห่งใหม่น่าจะใช้งบประมาณ 3,000 ล้านบาท มีกรอบระยะเวลาดำเนินการ 3-5 ปี เริ่มก่อสร้างได้ในปี 58 และเปิดให้บริการในปี 61
นายวุฒิชาติ กล่าวว่า การลงทุนก่อสร้างสถานีขนส่งแห่งใหม่อาจมีการพิจารณาเรื่องการร่วมทุนกับเอกชน แต่จะต้องสรุปในรายละเอียดอีกครั้ง โดยพื้นที่ใหม่คาดว่าจะต้องใช้พื้นที่ขนาดใหญ่ในการดำเนินการ โดยจะจัดทำเป็นระบบปิดมีความปลอดภัยเทียบเท่ากับสนามบิน ส่วนพื้นที่สถานีขนส่งกรุงเทพที่จตุจักรปัจจุบันนั้น จะขอเช่าพื้นที่ 30 ไร่ เพื่อใช้เป็นพื้นที่สำหรับให้บริการรถ บขส.ที่วิ่งระยะสั้น
MThai news
