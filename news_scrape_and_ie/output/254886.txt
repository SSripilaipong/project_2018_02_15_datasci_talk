
พาณิชย์ ผลักดัน ข้าวหอมมะลิทุ่งกุลาร้องไห้ จำหน่ายเป็นของที่ระลึกตามสถานที่ท่องเที่ยว เพื่อโปรโมตข้าวให้นักท่องเที่ยวทั่วโลกได้รู้จัก เล็งลงดาบผู้แอบอ้างทำลายชื่อเสียงของข้าวจีไอ

นางปัจฉิมา ธนสันติ อธิบดีกรมทรัพย์สินทางปัญญา เปิดเผยว่า กรมฯ ได้คัดเลือกข้าวหอมมะลิทุ่งกุลาร้องไห้ เป็นข้าวที่จะนำมาจำหน่ายในรูปแบบของที่ระลึกตามสถานที่ท่องเที่ยวและสนามบิน ตามนโยบายของนายยรรยง พวงราช รมช.พาณิชย์ที่ต้องการโปรโมตข้าวหอมมะลิไทยให้นักท่องเที่ยวทั่วโลกได้รู้จัก
ทั้งนี่รูปแบบบรรจุภัณฑ์ที่ใช้จะมี 2 รูปแบบ คือ เป็นหม้อดินเครื่องปั้นดินเผาจากเกาะเกร็ด และแพกเกจจิ้งของนารายา เนื่องจากเป็นสินค้าที่มีชื่อเสียงอยู่แล้ว และรูปแบบสวยงาม เพื่อสร้างจูงใจให้นักท่องเที่ยวซื้อเป็นของที่ระลึก
ส่วนปริมาณข้าวสารที่จะบรรจุจะมีน้ำหนักประมาณ 2-3 ขีด เพื่อความสะดวกต่อการซื้อไปฝากองนักท่องเที่ยว ซึ่งสามารถรับประทานได้ประมาณ 2 มื้อ สำหรับราคาจำหน่ายขึ้นอยู่กับต้นทุนของบรรจุภัณฑ์ หากเป็นบรรจุภัณฑ์ธรรมดาราคาประมาณ 5 ดอลลาร์สหรัฐ สำหรับบรรจุด้วยหม้อดินเครื่องปั้นดินเผาจากเกาะเกร็ด ก็จะมีมูลค่าสูงกว่า
นางปัจฉิมา กล่าวต่อว่า ปัจจุบันข้าวหอมมะลิทุ่งกุลาร้องไห้ได้ขึ้นทะเบียนสิ่งบ่งชี้ทางภูมิศาสตร์ (จีไอ) กับสหภาพยุโรป (อียู) แล้ว หลังใช้เวลานานถึง 4 ปี ในการขอขึ้นทะเบียน ซึ่งเป็นสินค้าข้าวรายแรกในอาเซียนที่ได้รับจดจีไอในอียู โดยข้าวหอมมะลิทุ่งกุลาร้องไห้ของแท้จะต้องปลูกจากพื้นที่ 5 จังหวัด คือ ร้อยเอ็ด สุรินทร์ ศรีสะเกษ มหาสารคาม และยโสธร ซึ่งทำให้ข้าวหอมมะลิทุ่งกุลาร้องไห้เป็นที่ยอมรับทั้งในและต่างประเทศ
อย่างไรก็ตาม ล่าสุดพบว่า มีผู้ประกอบการได้แอบอ้างใช้ชื่อข้าวหอมมะลิทุ่งกุลาร้องไห้ไปจำหน่ายตามร้านค้าปลีกค้าส่งไม่ต่ำกว่า 4 ยี่ห้อ โดยไม่ได้ผลิตจากพื้นที่ๆ เป็นแหล่งผลิตจาก 5 จังหวัด ซึ่งกรมฯ เตรียมพิจารณาดำเนินการตามกฎหมายในการเอาผิดกับผู้ที่แอบอ้างชื่อ เพราะเป็นการทำลายชื่อเสียงของข้าวจีไอ
MThai news



