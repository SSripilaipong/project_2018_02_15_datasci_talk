เอกชน ห่วงการใช้เงินนอกงบประมาณของรัฐ ก่อหนี้โดยไม่รู้ตัว เกิดความเสี่ยงในอนาคต

นายพิพัฒน์ เหลืองนฤมิตชัย ผู้ช่วยกรรมการผู้จัดการ บริษัทหลักทรัพย์ ภัทร จำกัด กล่าวในเสวนา ThaiPublica Forum ครั้งที่ 6 หัวข้อ “สุมหัวคิด… fiscal cliff หนี้รัฐบาลไทย!” ว่า สัดส่วนหนี้สาธารณะต่อ GDP ที่ร้อยละ 44.2 ในปัจจุบัน ถือว่ายังสามารถบริหารจัดการได้ แต่มีความเป็นห่วงภาระหนี้นอกงบประมาณของรัฐบาล ทั้งในปัจจุบันและอนาคต ซึ่งแฝงอยู่ในสถาบันการเงินเฉพาะกิจของรัฐ ที่จะใช้โครงการต่างๆ ของรัฐบาล โดยมีรัฐบาลเป็นผู้ค้ำประกัน อาทิ ในโครงการรับจำนำข้าว และการลงทุนร่วมกันกับรัฐวิสาหกิจ ที่รัฐบาลเข้าไปเผชิญความเสี่ยงเอง และภาวะผูกพันในระยะยาว ซึ่งมองว่า เป็นความเสี่ยงในอนาคต อาทิ งบประมาณที่จะใช้ในกองทุนประกันสังคม กองทุนน้ำมันเชื้อเพลิง กองทุนหมู่บ้าน และกองทุนเพื่อการศึกษา
