นักวิชาการด้านเศรษฐศาสตร์ “วิรไท” ชี้ ไทยเผชิญ 5 ปัจจัยเสี่ยงเดินลงเหว ผู้นําไร้ความสามารถ การแข่งขันแย่

นายวิรไท สันติประภพ นักวิชาการด้านเศรษฐศาสตร์  กล่าวในการเสวนา ThaiPublica Forum ครั้งที่ 6 หัวข้อ  “สุมหัวคิด… fiscal cliff หนี้รัฐบาลไทย!”  ว่า ประเทศไทยกำลังเผชิญกับปัจจัยเสี่ยงที่จะเดินลงเหว 5 ปัจจัย ทั้งที่รู้ตัวและไม่รู้ตัว ประกอบด้วย ปัจจัยการใช้นโยบายประชานิยมของฝ่ายการเมืองมากเกินไป จนทำให้สัดส่วนของงบประมาณการลงทุนน้อยลง จนไม่สามารถลงทุนได้ และปัจจัยความสามารถในการแข่งขันของประเทศโดยรวมลดลงมาก เมื่อเทียบกับประเทศอื่นๆ ในอาเซียน เพราะรัฐบาลเข้าไปแทรกแซงในอุตสาหกรรมของภาคเอกชนมากเกินไป ทั้งในอุตสาหกรรมข้าวและการเงิน
ปัจจัยต่อมา  คือ ภาวะผูกพันล่วงหน้า เมื่อเข้าสู่สังคมผู้สูงอายุ ปัจจัยความสามารถของผู้นำและกลไกราชการที่ไม่มีทิศทางอย่างชัดเจน เพราะขาดความสามารถ ไม่มีความเป็นผู้นำที่มีแนวคิดระยะยาว และปัจจัยเสี่ยงสุดท้าย คือ ประเทศไทย โดยเฉพาะภาครัฐ ไม่มีวิธีบริหารจัดการความเสี่ยงที่ดี ไม่มีภูมิคุ้มกันสำหรับอนาคต ซึ่งจะนำไปสู่วิกฤติของประเทศได้ในอนาคต
