กระทรวงพาณิชย์ เผย ฝนตกทําราคาผักบางชนิดสูงขึ้น โดยผักชีพุ่งกก.ละ 110-120 บาท

กระทรวงพาณิชย์ โดยกรมการค้าภายใน รายงานภาวะราคาสินค้าจำหน่ายปลีกในพื้นที่กรุงเทพมหานคร ล่าสุดวันนี้ พบว่า สินค้ามีการเปลี่ยนแปลงตามปริมาณการผลิตที่ออกสู่ตลาดในช่วงฤดูฝน โดย  ผักชี  มีการปรับราคาสูงขึ้น จากกิโลกรัมละ 80-90 บาท เป็นกิโลกรัมละ 110-120 บาท เนื่องจากได้รับความเสียหายจากฝนที่มีมาก ในขณะที่ ผักคะน้า มีการปรับราคาลดลง หลังจากผลผลิตออกสู่ตลาดมากขึ้น อยู่ที่ กิโลกรัมละ 20-22 บาท
สำหรับสินค้าชนิดอื่นๆ ราคายังคงที่ อาทิ ผักบุ้งจีน ผักกวางตุ้ง ราคากิโลกรัมละ 12-15 บาท, กะหล่ำปลี กิโลกรัมละ 22-25 บาท, แตงกวา กิโลกรัมละ 20-22 บาท, ต้นหอม กิโลกรัมละ 60-70 บาท,  ไข่ไก่ เบอร์ 2 ราคาฟองละ 3.40-3.50 บาท, ไข่ไก่เบอร์ 3 ราคาฟองละ 3.25-3.35 บาท และ  เนื้อหมู  กิโลกรัมละ 123 บาท ตามราคาแนะนำของกรมการค้าภายใน
