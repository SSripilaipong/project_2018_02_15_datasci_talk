
นาทีนี้…ในบรรดานักธุรกิจหนุ่มที่ถูกจับตามองมากที่สุดคงไม่มีใครฮอทเท่า   “พิชญ์  โพธารามิก”   ประธานเจ้าหน้าที่บริหาร บริษัท จัสมิน อินเตอร์เนชั่นแนล จำกัด (มหาชน)  หรือ JAS และ บริษัท โมโน เทคโนโลยี จำกัด (มหาชน) หรือ MONO ผู้นำด้าน Entertainment Content Creator
หลังจากติดหนึ่งใน 50 มหาเศรษฐีประเทศไทยที่จัดอันดับโดย   “นิตยสารฟอร์บส์ ”   ล่าสุด นิตยสารฉบับดังกล่าวยังได้นำ  “พิชญ์  โพธารามิก”  ขึ้นปกฟอร์บส์ฉบับล่าสุด พร้อมสัมภาษณ์พิเศษเส้นทางความสำเร็จธุรกิจบรอดแบนด์ในประเทศไทยที่ไม่ได้โปรยด้วยกลีบกุหลาบ

ทั้งยังได้เล่าถึงจุดกำเนิดบริษัทเครือ โมโน กรุ๊ป ที่เริ่มมาจากการให้บริการเกมส์ ข่าวด่วนผ่านระบบ SMS คอนเทนต์อื่นๆ และการพัฒนา  “เว็บไซต์ MThai.com”   จาก  “เว็บไซต์โนเนม”  ให้กลายเป็นเว็บไซต์ ยอดนิยมอันดับสองของประเทศไทย ที่มีผู้เข้ามาเยี่ยมชมในแต่ละวันไม่ต่ำกว่า 700,000 คน
ในบางช่วงบางตอนของบทสัมภาษณ์  “พิชญ์  โพธารามิก”    ยังได้เล่าว่า งานส่วนหนึ่งของบริษัทโมโนเทคโนโลยีจำกัด (มหาชน) คือการให้บริการคอนเทนต์ที่พัฒนาขี้นเองและโดยบริษัทอื่นกับบริษัทมือถือ 3 ราย และการผลิตแอนดรอยด์แอพพลิเคชั่น นิตยสารบันเทิง วงดนตรีหญิงและชาย มิวสิควีดีโอและรายการทีวี
นอกจากนั้น  “โมโนกรุ๊ป”   ยังมีสาขาในต่างประเทศ ซึ่งทำหน้าที่สนับสนุน ให้กับบริษัทมือถือในประเทศ  “อินโดนีเซีย”   และ  “เวียดนาม”  และป้อนคอนเทนต์ท้องถิ่นเช่น การทำนายโชคชะตา อีกด้วย

“พิชญ์  โพธารามิก”   ยังบอกอีกว่า  “เรารู้ว่าอะไรกำลังเกิดขึ้นในโลกใบนี้ เรารู้ว่าต้องใช้ bandwidth มากเท่าไร ซึ่งเป็นสิ่งจำเป็นสำหรับคอนเทนต์รูปแบบใหม่ ดังนั้นเราจึงสามารถสร้างผลกำไรจากมัน”
นี่เป็นคำบอกเล่าที่น่าสนใจยิ่ง เพราะเขามองเห็น …ธุรกิจกลุ่มบริษัทจัสมิน และ  โมโน กรุ๊ป จึงเติบใหญ่ได้เพียงนี้…
(ติดตามบทสัมภาษณ์อย่างละเอียดจากนิตยสารฟอร์บส์ เอเชีย ฉบับวันที่ 15 July 2013)
MThai news
