กรุงไทย ปล่อยสินเชื่อ SME ดอกเบี้ยต่ำ นาน 1 ปี ให้ลูกค้า 51 จังหวัด พร้อมให้ สินเชื่อซื้อเครื่องจักรใหม่วงเงินกู้สูงสุด 100%  เพื่อช่วยเหลือผู้ประกอบการ

นายประสิทธิ์ วสุภัทร รองกรรมการผู้จัดการใหญ่ สายงานธุรกิจขนาดกลาง ธนาคารกรุงไทย เปิดเผยว่าจากที่ธนาคารได้ร่วมกับสำนักงานส่งเสริมวิสาหกิจขนาดกลางและขนาดย่อม (สสว.) ลดผลกระทบจากการปรับขึ้นค่าจ้างแรงงานในอัตรา 300 บาท ให้กับธุรกิจ SME ในโครงการสนับสนุนดอกเบี้ยแก่ SME นั้น ในขณะนี้ธนาคารได้เร่งให้สาขาและสำนักงานธุรกิจพิจารณาให้สินเชื่อกับกลุ่มธุรกิจ 12 ประเภท ที่ได้รับผลกระทบจากค่าจ้างแรงงาน ในเขตภาคเหนือ ภาคตะวันออกเฉียงเหนือ และภาคใต้รวม 51 จังหวัดทั่วประเทศ
ทั้งที่เป็นลูกค้าเดิมของธนาคารและลูกค้าใหม่ ซึ่งลูกค้าที่ได้รับวงเงินสินเชื่อจากธนาคาร จะได้รับการชดเชยดอกเบี้ยจาก สสว. ในอัตรา 3% ต่อปี เป็นระยะเวลา 1 ปี ของวงเงินสินเชื่อที่ไม่เกิน 1 ล้านบาท
นอกจากนั้นธนาคารยังมีสินเชื่อเพิ่มผลผลิต SME สำหรับพัฒนาและปรับกระบวนการผลิตให้มีประสิทธิภาพมากยิ่งขึ้น โดยธนาคารให้กู้เพื่อซื้อเครื่องจักรวงเงินสูงสุด 100% ของราคาซื้อขาย ผ่อนชำระภายใน 7 ปี อัตราดอกเบี้ยปีที่ 1-3 ร้อยละ MLR -1% ต่อปี
MThai news
