บล.ฟิลลิป มอง หุ้นไทยวันนี้ ยังผันผวน  คาด มีแรงขายช่วงท้ายตลาด ก่อนวันหยุดยาวในสุดสัปดาห์นี้

นักวิเคราะห์ บริษัทหลักทรัพย์ ฟิลลิป   (ประเทศไทย) จำกัด (มหาชน) เปิดเผยถึง แนวโน้มการลงทุนในตลาดหุ้นไทยวันนี้ (19 ก.ค.) คาดว่า ตลาดหุ้นไทย ยังรับอานิสงส์เชิงบวกต่อเนื่อง หลัง ประธานเฟด ย้ำยังไม่ได้กำหนดเวลาสำหรับการปรับลดมาตรการกระตุ้นเศรษฐกิจ ขณะที่ ข้อมูลเศรษฐกิจและผลประกอบการบริษัทจดทะเบียนของสหรัฐ ที่ดีกว่าคาด ช่วยหนุนอีกแรง
ทั้งนี้ มองว่า ดัชนีตลาดหุ้นไทย   มีโอกาสดีดตัวทดสอบระดับจิตวิทยาแถว 1,500 ได้ ขณะที่วอลุ่มการซื้อขายต่อวัน เริ่มกลับมาดีขึ้น และต่างชาติมีแรงซื้อหนุนเข้ามาทั้งในตลาดหุ้นและอนุพันธ์ อีกทั้งยังคงมีการเก็งกำไรผลประกอบการของบริษัทจดทะเบียน (บจ.) ต่อเนื่อง
อย่างไรก็ดี คาดความผันผวนยังมีมาก  โดยเฉพาะช่วงท้ายตลาด ก่อนช่วงวันหยุดยาวในสุดสัปดาห์นี้ อาจมีนักลงทุนบางส่วนเลือกลดความเสี่ยงด้วยการขายทำกำไรระยะสั้น
