
ครม. เห็นชอบตามข้อเสนอของกระทรวงพลังงานในการสร้างโรงไฟฟ้าพลังงานแสงอาทิตย์ ขนาด 5 เมกะวัตต์ อำเภอทับสะแก จังหวัดประจวบคีรีขันธ์ วงเงินลงทุนรวม 631.48 ล้านบาท

นายธีรัตถ์ รัตนเสวี โฆษกประจำสำนักนายกรัฐมนตรี   กล่าวว่า วันนี้ (19 ก.ค.) ที่ประชุมคณะรัฐมนตรี (ครม.) เห็นชอบตามข้อเสนอของกระทรวงพลังงานในการสร้างโรงไฟฟ้าพลังงานแสงอาทิตย์ ขนาด 5 เมกะวัตต์ อำเภอทับสะแก จังหวัดประจวบคีรีขันธ์ โดยการไฟฟ้าฝ่ายผลิตแห่งประเทศไทย (กฟผ.) เป็นผู้ดำเนินโครงการโรงไฟฟ้าพลังงานแสงอาทิตย์ วงเงินลงทุนรวม 631.48 ล้านบาท
โครงการดังกล่าว เป็นหนึ่งในโครงการลดการปล่อยก๊าซ คาร์บอนไดออกไซด์ของ กฟผ. เพื่อสนองนโยบายของภาครัฐในการนำพลังงานหมุนเวียนมาผลิตไฟฟ้าตามแผนการพัฒนาพลังงานทดแทนและพลังงานทางเลือกร้อยละ 25 ใน 10 ปี (พ.ศ. 2555-2564) ของประเทศ และเป็นต้นแบบของการผลิตไฟฟ้าจากเทคโนโลยีพลังงานแสงอาทิตย์
นอกจากนี้ ยังช่วยเพิ่มกำลังการผลิตไฟฟ้าจากพลังงานทดแทน  และรองรับความต้องการใช้ไฟฟ้าที่เพิ่มขึ้นในจังหวัดประจวบคีรีขันธ์ โดยความต้องการใช้ไฟฟ้าของจังหวัดประจวบคีรีขันธ์ เพิ่มขึ้นจาก 1,095 ล้านหน่วยในปี 2550 เป็น 1,385 ล้านหน่วยในปี 2554 หรือเพิ่มขึ้นเป็นประมาณร้อยละ 26.5 ซึ่งความต้องการใช้ไฟฟ้าในพื้นที่จังหวัดประจวบคีรีขันธ์มีแนวโน้มเพิ่มขึ้นมาโดยตลอด ประกอบกับจังหวัดประจวบคีรีขันธ์มีการพัฒนาแหล่งท่องเที่ยว เพื่อดึงดูดนักท่องเที่ยวมากขึ้น
ดังนั้น กำลังการผลิตที่เพิ่มขึ้นจากการดำเนินโครงการ ฯ จะสามารถรองรับความต้องการใช้ไฟฟ้าที่เพิ่มขึ้นในพื้นที่จังหวัดประจวบคีรีขันธ์ ซึ่งเป็นจังหวัดที่พัฒนาเป็นแหล่งท่องเที่ยวที่สำคัญของประเทศ
MThai news
