4 องค์กรวิชาชีพสื่อ ยื่นหนังสือคัดค้านร่างประกาศการกำกับเนื้อหาไม่ชอบด้วยกฎหมาย อ้างถูกจำกัดสิทธิ์

นายก่อเขต จันทเลิศลักษณ์ ประธานสภาวิชาชีพข่าววิทยุและโทรทัศน์ไทย เป็นตัวแทนจาก 4 องค์กรวิชาชีพสื่อ ซึ่งประกอบด้วย สมาคมนักข่าววิทยุและโทรทัศน์ไทย, สภาวิชาชีพข่าววิทยุและโทรทัศน์ไทย, สมาคมนักข่าวนักหนังสือพิมพ์แห่งประเทศไทย และ สภาการหนังสือพิมพ์แห่งชาติ ได้เดินทางมายื่นหนังสือต่อ กสทช. ผ่าน พล.อ.อ คณิต สุวรรณเนตร เลขานุการประธาน กสทช. เพื่อคัดค้านร่างประกาศ กสทช. เรื่อง หลักเกณฑ์การกำกับดูแลเนื้อหารายการในกิจการกระจายเสียงและกิจการโทรทัศน์ เนื่องจากเนื้อหาในร่างประกาศดังกล่าว เมื่อนำไปใช้สามารถตีความได้อย่างกว้าง ยังไม่มีการระบุรายละเอียดเฉพาะลงไป ซึ่งจะส่งผลต่อการจำกัดสิทธิ์ในการรับรู้ข้อมูลข่าวสารของประชาชน และลิดรอนสิทธิเสรีภาพของสื่อมวลชน
พร้อมแนะให้ กสทช. พิจารณาทบทวนมติที่ให้นำร่างประกาศดังกล่าว ออกรับฟังความคิดเห็นสาธารณะด้วยความรอบคอบอีกครั้ง เพื่อให้เกิดความเข้าใจ ความร่วมมือของทุกภาคส่วนที่เกี่ยวข้อง และทำให้ร่างประกาศฉบับนี้มีสภาพบังคับใช้เป็นกฎหมายที่มีประสิทธิภาพ กำกับดูแลสื่อมวลชนได้อย่างมีประสิทธิผล และนำมาซึ่งความสงบสุขของสังคมโดยรวมต่อไป
