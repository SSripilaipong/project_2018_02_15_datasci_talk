งานแสดงสินค้าจำหน่ายรถยนต์นำเข้าและรถมือสอง ที่เมืองทองธานี คึกคัก ปชช.ดูแน่น ขณะที่ ค่ายรถจัดโปรโมชั่นเพียบ

บรรยากาศภายในงานแสดงสินค้าและจัดจำหน่ายรถยนต์นำเข้าและรถยนต์ใช้แล้ว ครั้งที่ 5 The 5th Bangkok Imported Car & Used Car Show 2013 ที่จัดขึ้น ที่อาคารชาเลนเจอร์ 2 และ 3 ศูนย์การแสดงสินค้าและการประชุม อิมแพ็ค เมืองทองธานี ในวันนี้ ประชาชนยังคงให้ความสนใจเข้าชมงานอย่างคึกคัก และจากการสอบถามประชาชนที่เข้าร่วมงาน ส่วนใหญ่ให้ความสนใจในส่วนของรถยนต์ครอบครัวและรถยนต์อีโคคาร์ที่เป็นรถยนต์มือสองมากกว่ารถยนต์นำเข้า โดยตัดสินใจจากความต้องการในการใช้งานเป็นหลัก รวมทั้งบูธที่จัดจำหน่ายรถจักรยานและอุปกรณ์ก็ได้รับความสนใจเช่นกัน ในขณะที่ด้านผู้ประกอบการ ต่างนำเสนอโปรโมชั่นพิเศษ อาทิ ส่วนลดและค่าดูแลรักษา รวมไปถึง การผ่อนรถยนต์ในอัตราดอกเบี้ย 0% นาน 6 เดือน
อย่างไรก็ตาม ประชาชนที่สนใจสามารถเข้าชมงานได้ไปจนถึงวันที่ 28 ก.ค.นี้ โดยวันจันทร์-ศุกร์ จะเปิดให้เข้าชมงานตั้งแต่เวลา 12.00 – 21.00 น. และวันหยุดเสาร์-อาทิตย์ เวลา 11.00 – 21.00 น.

