ขนส่งทางบก เผย ปชช.ร้องเรียนบริการรถแท็กซี่ ผ่านสายด่วน 1584 มากสุด พร้อมประสานห้างจัดจุดรถรับ-ส่งให้เป็นระเบียบ

นายจิรุตม์ วิศาลจิตร รองอธิบดีกรมการขนส่งทางบก เปิดเผยว่า กรมขนส่ง ได้เปิดให้บริการสายด่วนกรมการขนส่งทางบก หมายเลขโทรศัพท์ 1584 บริการรับเรื่องร้องเรียนการให้บริการรถโดยสารสาธารณะจากประชาชน โดยร้อยละ 50 พบว่า เป็นรถแท็กซี่ ที่รับร้องเรียนมากที่สุด ส่วนใหญ่เป็นเรื่องการปฏิเสธไม่รับผู้โดยสาร ทั้งนี้ กรมขนส่ง ก็ได้ขอความร่วมมือไปยังผู้ประกอบการ สหกรณ์แท็กซี่ และเจ้าของอู่ ให้เข้มงวดกับผู้เช่า หากรายได้ถูกร้องเรียน กรมขนส่งจะแจ้งให้เจ้าของอู่รับทราบ และหากรายใดทำผิดซ้ำ อาจจะต้องจ่ายค่าปรับจำนวน 1,000 บาท หรือ ไม่อนุญาตให้เช่ารถต่อ
นอกจากนี้ กรมขนส่งได้ระดมเจ้าหน้าที่กรมขนส่งในเขตกรุงเทพฯ และปริมณฑล ลงพื้นที่ 15 จุดทั่วกรุงเทพฯ เพื่อให้ตรวจสอบ รวมถึงขอความร่วมมือไปยังห้างสรรพสินค้า ทั้ง 35 จุด ในการจัดจุดจอดรถรับ-ส่งผู้โดยสาร และติดตั้งกล้องซีซีทีวี ทำให้ผู้โดยสารได้รับความปลอดภัยและความสะดวกเพิ่มขึ้น และจากที่ผ่านมาพบว่าปัญหาเหล่านี้ได้รับการร้องเรียนลดน้อยลง


