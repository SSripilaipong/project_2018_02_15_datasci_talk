
สคบ. สั่งฟัน ผู้ค้าขายสินค้าแพงเกินความจริง หลังผู้บริโภคร้องเรียนเป็นจำนวนมาก ทั้งงาน คอนเสิร์ต หน้าสนามกีฬา และ โรงภาพยนตร์ โกงราคาสูงกว่าเท่าตัว



นายจิรชัย มูลทองโร่ย  เลขาธิการคณะกรรมการคุ้มครองผู้บริโภค (สคบ.) เปิดเผยว่า ได้รับร้องเรียนจากผู้บริโภคว่าการจำหน่ายอาหารและเครื่องดื่มราคาแพงเกินความจริง โดยเฉพาะบริเวณหน้างานแสดงคอนเสิร์ต หรือหน้าสนามกีฬา ทำให้ผู้บริโภคส่วนใหญ่เกิดความสงสัย เนื่องจากบางแห่งมีราคาเครื่องดื่มสูงกว่าราคาจำหน่ายตามปกติถึง 1 เท่าตัว
ขณะเดียวกันราคาอาหาร   เช่น ไส้กรอก ขนมปัง และขนมขบเคี้ยวก็มีราคาสูงรวมทั้งไม่มีป้ายแสดงราคาให้ผู้บริโภคได้รับทราบ ซึ่งการกระทำดังกล่าวถือว่าเป็นการกระทำผิดอย่างชัดเจน และ สคบ.ได้ประสานเจ้าหน้าที่ไปตรวจสอบแล้ว  นอกจากนี้ เตรียมประสานสำนักงานอนามัย ของกรุงเทพมหานคร (กทม.) ให้เข้าไปตรวจสอบคุณภาพของอาหารด้วยว่า สะอาด ถูกหลักอนามัยหรือไม่
ทั้งนี้ ปัญหาการร้องเรียนเรื่องราคาสินค้า และบริการไม่เป็นธรรม  ที่ผ่านมามักได้รับร้องเรียนจากผู้บริโภคเป็นจำนวนมาก ติดลำดับต้น ๆ ของเรื่องร้องเรียนในแต่ละปี แม้ว่า สคบ. เองได้ประสานกับกรมการค้าภายใน ซึ่งเป็นผู้ที่รับผิดชอบกับเรื่องดังกล่าวโดยตรงเข้ามาดูแล โดยส่งต่อข้อร้องเรียนไปแล้ว ก็ยังมีผู้กระทำความผิดอยู่อย่างต่อเนื่อง
ดังนั้นจึงต้องขอความร่วมมือ จากผู้บริโภคช่วยร่วมเป็นเครือข่ายแจ้งข้อร้องเรียน โดยอาจแจ้งมาที่ สคบ. หรือกรมการค้าภายในก็ได้ และหากตรวจพบว่ามีความผิดจริง ผู้ค้าต้องถูกดำเนินคดีตามกฎหมายว่าด้วยราคาสินค้าและบริการในกรณีสินค้าราคาต่ำแต่คิดราคาสูง มีโทษปรับไม่เกิน 10,000 บาท
ส่วนความคืบหน้าการตรวจสอบ การให้บริการในโรงภาพยนตร์ ล่าสุดกรมการค้าภายใน อยู่ระหว่างการพิจารณาราคาที่เหมาะสมของราคาบัตรชมภาพยนตร์ ราคาอาหารและเครื่องดื่ม ให้สอดคล้องกับต้นทุนที่ผู้ประกอบการชี้แจงมา หลังจากที่ผ่านมาพบว่าราคาสินค้าและบริการหลายชนิดภายในโรงภาพยนตร์สูงเกินความจริงตามที่ผู้บริโภคร้องเรียน ซึ่งการคิดราคาใหม่คาดว่าเร็วๆ นี้จะได้ข้อสรุป
MThai news
