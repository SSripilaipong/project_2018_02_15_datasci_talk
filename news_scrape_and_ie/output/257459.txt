ส.ข้าวถุงพร้อมจ่าย 20ล้าน กินข้าวปนสารเมทิลโบไมด์ตาย ยอมรับในไทยมีใช้บ้างแต่น้อยมาก ส่วนใหญ่ใช้ในการส่งออกข้าวไปบางประเทศ
รายงานข่าวแจ้งว่า วานนี้ (24 ก.ค.) สมาคมข้าวถุงไทยได้ตั้งโต๊ะแถลงข่าวเปิดตัวโครงการตรวจสอบและยกระดับความเชื่อมั่นข้าวสารบรรจุถุงของไทย ภายหลังมูลนิธิผู้บริโภคระบุว่า ข้าวสารบรรจุถุงในบ้านเราหลายยี่ห้อมีสารเมทิลโบไมด์ปะปนอยู่
ภาพประกอบไม่เกี่ยวข้องกับข่าว
โดยนายสมเกียรติ มรรคยาธร นายกสมาคมฯ ได้เผยถึงสาเหตุการตั้งโครงการดังกล่าวขึ้นมาว่า เพื่อสร้างความเชื่อมั่นให้กับข้าวสารบรรจุถุงของไทยกลับมาได้โดยเร็ว และจะช่วยแก้ไขสถานการณ์การซื้อข้าวสารบรรจุถุงของประชาชนให้กลับมาดีดังเดิม และจะดำเนินการครั้งแรกในเดือน ส.ค.-ต.ค. นี้ จากนั้นอีก 3เดือนก็จะมีการสุ่มตรวจอีกครั้ง
ทั้งนี้นายสมเกียรติ ยอมรับว่ามีผู้ประกอบการบางเจ้ายังใช้สารดังกล่าวอยู่ แต่ถือว่าใช้ในปริมาณน้อยมาก ส่วนใหญ่เป็นการใช้ในการส่งออกข้าวไปบางประเทศ และมีผู้เชี่ยวชาญหรือเซอร์ไวเยอร์ควบคุมการใช้ทุกกระบวนการผลิต
อย่างไรก็ดี ทางสมาคมฯ ยินดีจ่ายชดเชยให้ 20 ล้านบาท หากมีคนที่กินข้าวถุงปนเปื้อนสารเมทิลโบไมด์เข้าไปแล้วเสียชีวิต เพราะปริมาณของสารที่ปนอยู่ในข้าวถุงมีน้อยมาก ซึ่งหากเป็นอย่างนั้นจริง ต้องกินข้าวสารมื้อละ 20 กิโลกรัม ถึงจะเกิดอันตรายกับผู้บริโภคได้
MThai News
