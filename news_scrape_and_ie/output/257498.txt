กรุงเทพโพลล์ เผย สำรวจความเห็นนักเศรษฐศาสตร์ ระบุ เศรษฐกิจไทยอยู่ในสถานะอ่อนแอมากที่สุดในรอบ 1 ปี 6 เดือน เป็นผลมาจากการบริโภคภาคเอกชน  การลงทุน  การส่งออก และการใช้จ่ายและการลงทุนภาครัฐ ที่ชะลอตัว

ศูนย์วิจัยมหาวิทยาลัยกรุงเทพ   (กรุงเทพโพลล์) ร่วมกับคณะเศรษฐศาสตร์มหาวิทยาลัยกรุงเทพ เปิดเผยผลสำรวจความเห็นนักเศรษฐศาสตร์จากองค์กรชั้นนำ 32 แห่ง จำนวน 62 คน เรื่อง “ดัชนีความเชื่อมั่นนักเศรษฐศาสตร์ต่อเศรษฐกิจไทยใน 3-6 เดือนข้างหน้า” โดยเก็บข้อมูลระหว่างวันที่ 15–24 กรกฎาคมที่ผ่านมา พบว่า
ดัชนีความเชื่อมั่นนักเศรษฐศาสตร์ ต่อสถานะเศรษฐกิจไทยในปัจจุบันอยู่ที่ระดับ 34.40 จุด ลดลงร้อยละ  39.3 จากเดือนก่อนหน้า และอยู่ในระดับที่ต่ำกว่า 50  แสดงให้เห็นว่า เศรษฐกิจไทยอยู่ในสถานะอ่อนแอและเป็นสถานะที่อ่อนแอมากที่สุดในรอบ 1 ปี 6 เดือน โดยเป็นผลมาจากการบริโภคภาคเอกชน  การลงทุนภาคเอกชน  การส่งออกสินค้า  และการใช้จ่ายและการลงทุนภาครัฐ  ตามลำดับ ส่วนปัจจัยการท่องเที่ยวจากต่างประเทศเป็นปัจจัยเดียวที่นักเศรษฐศาสตร์เชื่อมั่นว่ายังคงอยู่ในสถานะแข็งแกร่งอย่างต่อเนื่องนับจากเดือนเมษายน 2555
สำหรับดัชนีความเชื่อมั่นนักเศรษฐศาสตร์ต่อเศรษฐกิจไทย ในอีก 3 เดือนข้างหน้า พบว่าค่าดัชนีความเชื่อมั่นฯ  อยู่ในระดับ 41.50  ซึ่งเป็นระดับที่ต่ำกว่า 50 และลดลงจากการสำรวจครั้งก่อนหน้า  แสดงให้เห็นว่าเศรษฐกิจไทยในอีก 3 เดือนข้างหน้าจะยังคงแย่ลงจากปัจจุบัน
และเมื่อมองออกไปในอีก 6 เดือนข้างหน้า   ค่าดัชนีความเชื่อมั่นฯ อยู่ในระดับ 55.27  ซึ่งเป็นระดับที่สูงกว่า 50  หมายความว่า นักเศรษฐศาสตร์มีความเชื่อมั่นว่าเศรษฐกิจไทยในอีก 6 เดือนข้างหน้าจะเริ่มปรับตัวดีขึ้นเมื่อเปรียบเทียบกับปัจจุบัน  โดยมีการใช้จ่ายและการลงทุนภาครัฐ  และ การท่องเที่ยวจากต่างประเทศเป็นปัจจัยขับเคลื่อนที่คอยประคองเศรษฐกิจไม่ให้ทรุดตัวลงไปมาก
ทั้งนี้ข้อมูลดังกล่าวแสดงให้เห็นว่า เศรษฐกิจไทยจะอยู่ในภาวะถดถอย  ซึ่งจากค่าดัชนีบ่งชี้ให้เห็นว่าภาวะดังกล่าวจะกินเวลาประมาณ 6 เดือนหรือ 2 ไตรมาสก่อนที่เศรษฐกิจจะเริ่มมีสัญญาณที่ดีขึ้นอีกครั้งในช่วงเดือนมกราคม 2557  โดยจะมีการใช้จ่ายและการลงทุนจากภาครัฐกับการท่องเที่ยวจากต่างประเทศเป็นปัจจัยที่จะคอยประคองเศรษฐกิจให้ยังคงขยายตัวได้อยู่
MThai news
