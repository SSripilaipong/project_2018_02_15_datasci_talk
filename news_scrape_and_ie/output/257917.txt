นายกฯ ผุดไอเดีย “ค้นหาสุดยอดหญิงไทยยุคใหม่”  เลียนแบบบ้าน AF ส่งลูกให้ กองทุนพัฒนาบทบาทสตรี แม่งาน รับสมัครสุภาพสตรีที่เป็นสมาชิกกองทุน กลางเดือน สิงหาคม นี้

รายงานข่าวจากทำเนียบรัฐบาล แจ้งว่า  น.ส.ยิ่งลักษณ์ ชินวัตร นายกรัฐมนตรี ได้มอบหมายให้สำนักงานกองทุนพัฒนาบทบาทสตรี รวมทั้งหน่วยงานที่เกี่ยวข้อง เตรียมจัดโครงการ “ค้นหาสุดยอดหญิงไทยยุคใหม่” หรือ Smart Lady Thailand ที่มีคอนเซ็ปว่า “ผู้หญิง สวยที่ความคิด” โดยจะเป็นการเปิดรับสมัครสุภาพสตรีที่เป็นสมาชิกกองทุนฯในช่วงกลางเดือน สิงหาคม เพื่อเข้าร่วมโครงการดังกล่าว และจะมีการคัดเลือกให้เหลือจำนวน 12 คน เพื่อเข้ารอบสุดท้าย
สำหรับผู้ที่เข้ารอบสุดท้าย จะมีสิทธิได้เข้าไปใช้ชีวิตเพื่อเรียนรู้ประสบการณ์ภายในบ้านเดียวกัน เลียนแบบบ้านอะคาเดมีแฟนเทเชีย หรือบ้าน AF โดยจะมีกิจกรรมเพื่อพัฒนาศักยภาพในทุกด้านจากวิทยากรผู้เชี่ยวชาญในด้านต่าง ๆ เป็นเวลา 1 เดือนเต็ม จนเหลือคนสุดท้ายที่ได้เป็น “สมาร์ทเลดี้” จะได้รับเงินรางวัลสนับสนุนกว่า 1 ล้านบาท พร้อมโอกาสในการได้ร่วมคณะไปดูงานต่างประเทศกับนายกรัฐมนตรีหรือผู้นำระดับประเทศ โดยสมาชิกกองทุนฯสามารถสมัครได้จนถึงวันที่ 13ก.ย.นี้
นายธีรัตถ์ รัตนเสวี โฆษกประจำสำนักนายกรัฐมนตรี  กล่าวว่า โครงการดังกล่าวยังไม่ได้ข้อสรุปที่ชัดเจน จะต้องหารือกับหน่วยงานที่เกี่ยวข้องก่อน เบื้องต้นที่วางคอนเซ็ปไว้คือเป็น Smart Lady Thailand และเมื่อได้ข้อสรุปที่ชัดเจนแล้วจะแจ้งทราบอย่างเป็นทางการอีกครั้ง
MThai news
