รถไฟเร็วสูงไปหัวหินส่อล้ม เหตุพบคนใช้น้อย ไม่คุ้มทุน คาดเอาไปพัฒนาเส้นทางอื่นก่อน แล้วค่อยมาทบทวนใหม่
นายจุฬา สุขมานพ ผู้อำนวยการสำนักงานนโยบายและแผนการขนส่งและจราจร (สนข.) ได้ออกมาเปิดเผยว่า โครงการสร้างรถไฟความเร็วสูงเส้นทางกรุงเทพฯ-หัวหิน ระยะทาง 225 กิโลเมตร อาจจำเป็นต้องล้มพับโครงการลง หากผลการศึกษาออกมาไม่คุ้มค่าต่อการลงทุน

เนื่องจากการประเมินเบื้องต้น พบว่าการเดินทางไปเส้นทางดังกล่าวมีจำนวนคนใช้บริการไม่สูงมากนัก เพราะคนส่วนใหญ่นิยมเดินทางไปหัวหินแบบครอบครัวหรือจำนวนสองคนขึ้นไป ไม่นิยมเดินทางคนเดียว
อย่างไรก็ดีโครงการดังกล่าวไม่ได้ล้มไปเสียทีเดียว แต่อาจชะลอแผนการลงทุนไว้ก่อน หันไปลงทุนในเส้นทางที่มีความคุ้มค่ามากที่สุดแทน หรือปรับแผนลงทุนใหม่ เป็นการลงทุนรถไฟรางคู่ที่ใช้ระบบการเดินรถเป็นระบบไฟฟ้า หรือปรับเส้นทางก่อสร้างรถไฟความเร็วสูงใหม่ โดยขยายไปถึง จ.ชุมพร แทน
สำหรับผลการศึกษาเส้นทางกรุงเทพฯ-หัวหิน คาดว่าจะได้ข้อสรุปในเดือน มิ.ย. 2557
Mthai News
