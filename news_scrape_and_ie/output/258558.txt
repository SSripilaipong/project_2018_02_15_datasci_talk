
บอร์ดกลั่นกรอง เห็นชอบ แผนก่อสร้างอุโมงค์ระบายน้ำใต้คลองบางซื่อ วงเงิน 2,500 ล้านบาท คาดเสร็จปี2559

นายชัชชาติ สิทธิพันธุ์   รัฐมนตรีว่าการกระทรวงคมนาคม เปิดเผยว่า ที่ประชุมคณะกรรมการกลั่นกรองเรื่องเสนอคณะรัฐมนตรี คณะที่ 1 (ฝ่ายเศรษฐกิจ) มีมติเห็นชอบให้กรุงเทพมหานคร โดยสำนักการระบายน้ำกรุงเทพมหานคร นำโครงการก่อสร้างอุโมงค์ระบายน้ำใต้คลองบางซื่อจากคลองลาดพร้าว-แม่น้ำเจ้าพระยา วงเงินก่อสร้างประมาณ 2,500 ล้านบาท เสนอคณะรัฐมนตรี (ครม.) ในวันที่ 6 ส.ค.เพื่อพิจารณาเห็นชอบ
โครงการก่อสร้างอุโมงค์ระบายน้ำ ใต้คลองบางซื่อจากคลองลาดพร้าว-แม่น้ำเจ้าพระยาเป็นหนึ่งในโครงการก่อสร้างอุโมงค์ระบายน้ำของกรุงเทพมหานครที่มีทั้งสิ้น 10 อุโมงค์ โดยก่อสร้างไปแล้ว 7 อุโมงค์ ซึ่งอุโมงค์แห่งนี้มีความยาว 6.40 กิโลเมตร มีประสิทธิภาพการสูบน้ำได้ 60 มิลลิเมตรต่อวินาที คาดว่าจะก่อสร้างแล้วเสร็จปี 2559 เพื่อใช้เป็นอุโมงค์ระบายน้ำในพื้นที่กรุงเทพมหานครช่วงฤดูฝนลงสู่แม่น้ำเจ้าพระยา ไม่ให้มีการท่วมขังยาวนานจนประชาชนในพื้นที่เดือนร้อน
ทั้งนี้ หากอุโมงค์แล้วเสร็จ  จะช่วยลำเลียงน้ำจากพื้นที่เขตห้วยขวาง ดินแดง จตุจักร พญาไท ดุสิต และเขตบางซื่อ ออกสู่แม่น้ำเจ้าพระยาโดยตรงบริเวณพื้นที่เกียกกาย ช่วยลดระยะเวลาเดินทางของน้ำ และแก้ไขจุดอ่อนน้ำท่วม บริเวณถนนพหลโยธิน ช่วงจากสี่แยกสะพานควาย-ห้าแยกลาดพร้าว ถนนวิภาวดีรังสิต
และช่วงจากสี่แยกสุทธิสาร -ห้าแยกลาดพร้าว ถนนรัชดาภิเษก ช่วงจากสี่แยกรัชโยธิน-คลองบางซื่อ ช่วงจากคลองบางกระบือ-สี่แยกเกียกกาย ถนนลาดพร้าว ช่วงจากสี่แยกรัชดาลาดพร้าว-คลองบางซื่อ และถนนกำแพงเพชร ช่วงจากใต้ทางด่วนศรีรัช-ตลาดนัดสวนจตุจักรได้ด้วย
สำหรับงบประมาณ 2,500 ล้านบาท   รัฐบาลจะมีการสนับสนุนงบประมาณให้ 50% ของวงเงินงบประมาณทั้งหมดของโครงการ ที่เหลืออีก 50% กรุงเทพมหานครต้องออกค่าก่อสร้างเอง
MThai news
