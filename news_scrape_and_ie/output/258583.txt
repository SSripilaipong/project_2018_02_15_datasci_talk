รถคันแรก ทำยอดใช้น้ำมันเบนซินพุ่ง สูงกว่าปกติที่ขยายตัว 2-3%
MThai News  ผู้สื่อข่าวรายงานว่า นายวีระพล จิรประดิษฐกุล อธิบดีกรมธุรกิจพลังงาน เปิดเผยว่ายอดการใช้เชื้อเพลิงรอบ 6 เดือนปีนี้ (เดือนม.ค.-มิ.ย.) ปรับเพิ่มขึ้นจากช่วงเดียวกันของปีก่อน 8.6%
ภาพประกอบ ไม่เกี่ยวข้องกับข่าว
ในกลุ่มเบนซินเพิ่มขึ้น 9% ยอดใช้ 22.5 ล้านลิตรต่อวัน ส่วนใหญ่มาจากแก๊สโซฮอล์ ที่มียอดการใช้เพิ่มขึ้น 77% อยู่ที่ 20.2 ล้านลิตรต่อวัน เป็นการเพิ่มขึ้นของแก๊สโซฮอล์อี 20 มากถึง 210% ยอดขาย 2.6 ล้านลิตรต่อวัน ส่งผลให้มีการใช้เอทานอลเพิ่มขึ้น 94% อยู่ที่ 2.5 ล้านลิตรต่อวัน ส่วนการใช้ดีเซลเพิ่มขึ้น 4% หรือ 59.6 ล้านลิตรต่อวัน
ทั้งนี้ ยอดการใช้ในกลุ่มเบนซินเติบโต 8-9 %มากกว่าปกติที่ขยายตัวเฉลี่ย 2-3% ต่อปี สาเหตุมาจากนโยบายรถยนต์คันแรกที่มียอดขายกว่า 1 ล้านคัน ทำให้ความต้องการน้ำมันในกลุ่มเบนซินสูงกว่าปกติ โดยกรมธุรกิจพลังงานได้เตรียมรับมือให้มีปริมาณการกลั่นน้ำมันกลุ่มนี้ให้เพียงพอ ด้วยแจ้งให้โรงกลั่นน้ำมัน ทำแผนการหยุดซ่อมโรงกลั่นและแจ้งให้ทราบล่วงหน้า เพื่อไม่ให้เกิดกรณีหยุดพร้อมกัน
ขณะเดียวกันจะต้องบริหารจัดการให้การใช้ในประเทศ และการส่งออกเอทานอลสมดุล เพื่อแก้ปัญหาการตึงตัวของปริมาณเอทานอลที่คาดว่าการใช้จะเพิ่มเป็น 3 ล้านลิตรต่อวันในช่วงสิ้นปีจากปัจจุบัน 2.5 ล้านลิตรต่อวัน
MThai News
