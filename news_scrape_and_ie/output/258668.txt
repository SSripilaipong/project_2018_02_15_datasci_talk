ศรีสวัสดิ์ เงินติดล้อ ทุ่มงบกว่า 100 ล้านบาท ปรับลุคส์ เปลี่ยนโฉมสาขา –โลโก้ สร้างการจดจำ และตอกย้ำสร้างความแตกต่างจากคู่แข่ง

นายธัญญพงศ์  ธรรมาวรานุคุปต์    กรรมการผู้จัดการใหญ่  บริษัท ซีเอฟจี เซอร์วิส จำกัด  ผู้ให้บริการสินเชื่อจำนำทะเบียนรถที่รู้จักกันดี ในนาม “ศรีสวัสดิ์ เงินติดล้อ” เปิดเผยว่า บริษัทฯ ได้ทุ่มงบประมาณกว่า 100  ล้านบาท ในการปรับเปลี่ยนป้ายโฆษณาและรูปแบบของสาขาทั่วประเทศ จำนวน 250 สาขา โดยมีกำหนดการแล้วเสร็จทั้งหมดภายในเดือนสิงหาคมนี้ รวมถึงงานด้านการสื่อสารทางการตลาดด้วยเช่นกัน เช่น ภาพยนตร์โฆษณา สื่อวิทยุ สื่อสิ่งพิมพ์ เป็นต้น
สำหรับการปรับโฉมใหม่ในครั้งนี้   เพื่อต้องการให้ลูกค้ารู้สึกถึงความเป็นมิตรและสามารถเข้าถึงได้ง่ายเมื่อนึกถึงเรา อีกทั้งเป็นการสร้างความแตกต่างจากคู่แข่ง พร้อมทั้งมีการปรับชุดยูนิฟอร์มพนักงาน  เน้นให้มีความทันสมัย  สดใส และนำความเป็นเอกลักษณ์ของ “ศรีสวัสดิ์ เงินติดล้อ” เข้ามาเป็นส่วนหนึ่งในการเปลี่ยนแปลงครั้งนี้ ด้วย
ด้านแผนการดำเนินงานในช่วงครึ่งปีหลัง  นายธัญญพงศ์ กล่าวว่า คงเป็นไปตามเป้าหมายที่ตั้งไว้ตั้งแต่ต้นปี  คือ ณ สิ้นปี 2556 ยอดสินเชื่อรวมน่าจะอยู่ที่ประมาณ 9,300 ล้านบาท ในขณะเดียวกันทางบริษัทฯ ก็ให้ความสำคัญกับการควบคุมความเสี่ยงและการบริหารหนี้ ซึ่งในปัจจุบันยอดหนี้ที่ไม่ก่อให้เกิดรายได้ยังไม่ได้เพิ่มสูงขึ้น
พร้อมกันนี้ยังมั่นใจว่า  บริษัทฯ จะยังครองส่วนแบ่งตลาดในอันดับต้นๆ ของตลาดสินเชื่อจำนวนทะเบียนรถ และบริษัทฯ มีแผนขยายสาขาอีกประมาณ 50 สาขาทั้งในพื้นที่กรุงเทพฯและต่างจังหวัด ซึ่งจะทำให้มีสาขารวมประมาณ 300 สาขาในสิ้นปี 2556
MThai news
