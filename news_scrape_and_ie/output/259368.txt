

TRUE จับมือ MAJOR เปิดบริการฟรี WiFi ความเร็วสูงสุด 200 Mbps ทุกโรงภาพยนตร์ในเครือเมเจอร์

นายอติรุฒม์ โตทวีแสนสุข   กรรมการผู้จัดการ ธุรกิจโมบายล์ บมจ. ทรู คอร์ปอเรชั่น (TRUE) กล่าวว่า กลุ่มทรู ได้ร่วมมือเป็นพันธมิตรทางธุรกิจกับบมจ.เมเจอร์ ซีนีเพล็กซ์ กรุ้ป (MAJOR) ในการเปิดให้บริการฟรี WiFi By TrueMove H ความเร็วสูงสุด 200 Mbps ทุกโรงภาพยนตร์ในเครือเมเจอร์ ซีนีเพล็กซ์ทั่วประเทศ
ทั้งยังมอบความคุ้มค่า และสิทธิพิเศษให้ลูกค้ากลุ่มทรู รับส่วนลด 50% ในการซื้อบัตรชมภาพยนตร์ในเครือเมเจอร์ ซีนีเพล็กซ์ กรุ้ป พร้อมเช็ครอบฉายภาพยนตร์ผ่านเว็บไซต์และแอพพลิเคชั่นบนมือถือได้อีกด้วย
ด้าน MAJOR ระบุ ว่า  ส่วนลด 50% เมื่อซื้อบัตรชมภาพยนตร์ในเครือ เมเจอร์ ซีนีเพล็กซ์ กรุ้ป นั้นสามารถซื้อได้ ทุกวัน ทุกรอบ ทุกเรื่อง ทุกสาขาทั่วประเทศ เฉพาะที่นั่งปกติ ในระบบฉายปกติและดิจิตอล 2 มิติ จนถึงเดือนธันวาคม 2556  ซึ่ง ปัจจุบัน เมเจอร์ ซีนีเพล็กซ์ กรุ้ปมีโรงภาพยนตร์ที่เปิดให้บริการแล้วทั้งในกรุงเทพฯ และต่างจังหวัด รวม  62 สาขา 438 โรง และตั้งเป้าขยายให้ครบ 500 โรงทั่วประเทศภายในสิ้นปีนี้
MThai news
