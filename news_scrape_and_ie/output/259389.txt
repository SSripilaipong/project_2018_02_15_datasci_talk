ผู้ประกอบการท่องเที่ยวเสม็ด ร้องนายกฯ กินอาหารทะเลโชว์เพิ่มเชื่อมั่น พร้อมเสนอ ปตท.ตั้งกองทุนดอกเบี้ยต่ำ เยียวยาผู้ประกอบการ กู้มาปรับปรุงธุรกิจที่ได้รับผลกระทบคราบน้ำมัน
จากเหตุการณ์ท่อส่งน้ำมันของบริษัท พีทีที โกลบอล เคมิคอล จำกัด(มหาชน) เกิดการรั่วไหลกลางทะเลอ่าวไทย ทำให้มีน้ำมันดิบจำนวนมากแพร่กระจายบนผิวน้ำเป็นบริเวณกว้าง

จนส่งผลกระทบต่อระบบนิเวศ รวมถึงการท่องเที่ยวของจ.ระยอง โดยเฉพาะธุรกิจเอสเอ็มอีในพื้นที่มากกว่า 80-90% ที่ได้รับผลข้างเคียงหลังคราบน้ำมันถูกพัดขึ้นฝั่งที่อ่าวพร้าว เกาะเสม็ด นั้น
วันนี้ (1 ส.ค.) นายชัยรัตน์ ไตรรัตนจรัสพร นายกสมาคมธุรกิจท่องเที่ยว จ.ระยอง ได้ออกมาเรียกร้อง หลังการหารือของผู้ประกอบการท่องเที่ยวเกาะเสม็ด และรัฐมนตรีว่าการกระทรวงการท่องเที่ยวฯ ถึงวิกฤติการณ์ที่เกิดขึ้น ว่า ทางภาคเอกชนต้องการให้นายกรัฐมนตรีเป็นพรีเซ็นเตอร์ทานอาหารทะเลที่เกาะเสม็ด เพื่อสร้างความเชื่อมั่นให้กับนักท่องเที่ยวทั่วโลก เพราะขณะนี้คนไทยและต่างชาติไม่มั่นใจเรื่องความปลอดภัยในการทานอาหารและลงเล่นน้ำทะเลแล้ว
ขณะเดียวกันอยากให้ ปตท.ตั้งกองทุนดอกเบี้ยต่ำให้กับผู้ประกอบการในการนำมาปรับปรุงธุรกิจที่ได้รับผลกระทบ รวมทั้งเสนอให้ ททท. จัดแฟมทริปนำสื่อต่างชาติ บริษัททัวร์ต่างชาติลงพื้นที่ เพื่อฟื้นความเชื่อมั่นให้กับนักท่องเที่ยวอีกทางหนึ่งด้วย
MThai News
