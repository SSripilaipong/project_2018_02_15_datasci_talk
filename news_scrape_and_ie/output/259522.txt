
กระทรวงพาณิชย์ เร่งระบายน้ำมันปาล์มดิบในสต๊อก โดยเตรียมเปิดประมูลทั่วไปและขายแบบรัฐต่อรัฐ ด้านกฟผ.ขอซื้อ10,000 ตัน ผลิตพลังงานทดแทน

นายนิวัฒน์ธำรง บุญทรงไพศาล   รองนายกรัฐมนตรีและรัฐมนตรีว่าการกระทรวงพาณิชย์ พร้อมด้วยนายยรรยง พวงราช รัฐมนตรีช่วยว่าการกระทรวงพาณิชย์ และนายพงษ์ศักดิ์ รักตพงศ์ไพศาล รัฐมนตรีว่าการกระทรวงพลังงาน ร่วมเป็นสักขีพยานการลงนามบันทึกความร่วมมือ (MOU)ระหว่าง องค์การคลังสินค้าและการไฟฟ้าฝ่ายผลิตแห่งประเทศไทย(กฟผ.) ในการซื้อขายน้ำมันปาล์มดิบจำนวน 10,000 ตัน ในราคาตันละ 25,000บาท
ทั้งนี้ปริมาณน้ำมันปาล์มดิบ ที่ทาง อคส.รับซื้อไว้ มีประมาณ 44,746 ตัน ซึ่งทางการไฟฟ้าฝ่ายผลิตแห่งประเทศไทยรับซื้อจำนวน 10,000 ตัน เพื่อนำไปผลิตเป็นพลังงานทดแทน โดยจะทยอยส่งมอบตั้งแต่เดือนสิงหาคมถึงธันวาคม 2556 จากคลังเก็บจังหวัดสุราษฎร์ธานี
ส่วนที่เหลืออีก 34,746 ตัน  อยู่ระหว่างเจรจาขายให้ประเทศกัมพูชาและบริษัทผู้ส่งออกในไทยอีก 2-3 ราย คาดว่าจะได้ข้อสรุปในเดือนสิงหาคมนี้ และมีแผนจะเปิดระบายน้ำมันปาล์มดิบในสต็อกของรัฐบาลให้หมดภายในสิ้นปีนี้ ซึ่งจะทำเช่นเดียวกับสต็อกมันสำปะหลังและข้าว เช่น การเปิดประมูลเป็นการทั่วไปและการขายแบบรัฐต่อรัฐ เพื่อลดภาระงบประมาณและไม่กดดันราคาปาล์มดิบให้ตกต่ำในระยะยาว
นอกจากนี้ คณะกรรมการปาล์มน้ำมัน  ได้เห็นชอบให้ขยายเวลารับซื้อน้ำมันปาล์มดิบจากโรงสกัด กิโลกรัมละ 25 บาท อีก 50,000 ตันถึงเดือนกันยายนนี้ โดยโรงสกัดต้องรับซื้อปาล์มดิบจากเกษตรกรในราคากิโลกรัมละ 4 บาท เพื่อแก้ปัญหาราคาปาล์มลดลงอีกครั้ง
MThai news
