
ก.พาณิชย์ คุมไม่อยู่ราคาหมูเนื้อแดงในตลาด เกินเพดานราคาแนะนำ จากกก.ละ 135-140 บาทเป็น ก.ก.ละ 140-145 บาท หลังผู้เลี้ยงลดปริมาณการเลี้ยง เหตุแบกต้นทุนไม่ไหว

รายงานข่าวจากกระทรวงพาณิชย์  แจ้งว่า จากการสำรวจราคาสินค้าเกษตรในพื้นที่กรุงเทพฯ ของกรมการค้าภายใน พบว่า ราคาหมูเนื้อแดงตัดแต่ง (ไหล่-สะโพก) ได้ปรับราคาขึ้นมาอยู่ที่กิโลกรัม (กก.) ละ 140-145 บาท สูงขึ้นจากสัปดาห์ก่อนที่อยู่ที่ กก.ละ 135-140 บาท และสูงเกินกว่าราคาแนะนำขายปลีกหมูเนื้อแดงตัดแต่ง ที่กรมการค้าภายในประกาศให้เขตพื้นที่กรุงเทพฯ ภาคกลาง และภาคตะวันตก ห้ามขายเกิน กก.ละ 140 บาท
นายกิดดิวงศ์ สมบุญธรรม  ที่ปรึกษาผู้ประกอบการเลี้ยงสุกรอาเซียน กล่าวว่า ราคาหมูเป็นหน้าฟาร์มที่ปรับขึ้นมาอยู่ที่ กก.ละ 70-72 บาท โดยราคาหมูเนื้อแดงที่เหมาะสมกับต้นทุนหมูเป็นหน้าฟาร์มที่ขายในตลาดทั่วไปควรไม่เกิน กก.ละ 140 บาท
สาเหตุที่ราคาหมู เป็นหน้าฟาร์มปรับเพิ่มขึ้นมา เป็นผลจากการลดปริมาณเลี้ยงหมูในช่วงกลางปีที่ผ่านมา ซึ่งขณะนี้เกษตรกรมีต้นทุนการเลี้ยงอยู่ที่ กก.ละ 58-59 บาท แต่สามารถขายได้เพียง กก.ละ 56 บาท หรือขาดทุนประมาณตัวละ 300 บาท บางพื้นที่ขาดทุนตัวละ 800-1,000 บาท ทำให้เกษตรกรลดปริมาณการเลี้ยง รวมถึงลดต้นทุนการเลี้ยง ประกอบกับช่วงต้นปีเกิดโรคท้องร่วงในหมู ทำให้หมูมีอัตราการตายเพิ่มสูงขึ้น
MThai news
