
ซีไอเอ็มบีไทยเปิดแคมเปญระดมเงินฝากรับวันแม่ เงินฝากประจำ ซีเนียร์ 12 เดือน ดอกเบี้ยจูงใจ 3.35% พร้อมข้อดีได้รับยกเว้นไม่เสียภาษีดอกเบี้ยเงินฝาก

นายอดิศร เสริมชัยวงศ์  รองกรรมการผู้จัดการใหญ่ สายธุรกิจรายย่อย ธนาคาร ซีไอเอ็มบี ไทย จำกัด (มหาชน)(CIMBT)กล่าวว่า ในโอกาสเดือนแห่งวันแม่ปีนี้ ธนาคารออกโปรแกรมเงินฝากพิเศษ บัญชีเงินฝากประจำพิเศษ ซีเนียร์ ฝากประจำระยะเวลา 12 เดือน สำหรับผู้ที่มีอายุ 55 ปีขึ้นไป อัตราดอกเบี้ยเพิ่มพิเศษจากปกติเป็น 3.35% ต่อปี ไม่ต้องเสียภาษีดอกเบี้ยเงินฝาก เป็นสิทธิประโยชน์สำหรับผู้สูงอายุ (กรณีดอกเบี้ยเงินฝากประจำในปีภาษีไม่เกิน 30,000 บาท)
สำหรับเงื่อนไข การเปิดบัญชี เป็นเงินฝากสำหรับบุคคลธรรมดา อายุ 55 ปีบริบูรณ์ขึ้นไป ณ วันที่เปิดบัญชี สามารถเปิดได้คนละ 1 บัญชี และฝากได้หนึ่งรายการฝากเท่านั้น เปิดรับฝากตั้งแต่ 10,000 บาท และสูงสุดไม่เกิน 500,000 บาท ต่อรายการฝาก นอกจากนี้ ผู้ฝากสามารถเลือกรับดอกเบี้ยรายเดือน หรือจะรับเมื่อครบกำหนดก็ได้ เปิดรับฝาก วันที่ 1- 31 ส.ค. 2556 นี้เท่านั้น
นอกจากนี้ยังเสนอ โปรโมชั่น เงินฝากออมทรัพย์ Speed Savings อัตราดอกเบี้ย สูงสุด 2.8% ต่อปี สูงกว่าดอกเบี้ยออมทรัพย์ปกติ ถอนได้ไม่จำกัดจำนวนครั้ง เปิดบัญชีขั้นต่ำ 100,000 บาท สำหรับบุคคลธรรมดา คณะบุคคล หรือนิติบุคคลไม่แสวงหากำไร โดยสิทธิพิเศษสำหรับเดือนสิงหาคม 2556 ลูกค้าสามารถเปิดบัญชีได้ทันที โดยไม่ต้องซื้อผลิตภัณฑ์อื่น
ส่วนอัตราดอกเบี้ย   หากฝากตั้งแต่ 500 บาทแต่ไม่ถึง 1 แสนบาท จะได้รับดอกเบี้ย 0.50% วงเงินฝากตั้งแต่ 1 แสนบาทแต่ไม่ถึง 1 ล้านบาท อัตราดอกเบี้ย 2.50% เงินฝากตั้งแต่ 1 ล้านบาท ถึง 30 ล้านบาท อัตราดอกเบี้ย 2.80% และเงินฝากตั้งแต่ 30 ล้านบาทขึ้นไป ดอกเบี้ย 2.50%
MThai news
