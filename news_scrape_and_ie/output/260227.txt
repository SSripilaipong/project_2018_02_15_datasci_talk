กรมการขนส่งทางบก จัดระเบียบรถจักรยานยนต์สาธารณะ พร้อม คุมเข้มพบเรียกเก็บค่าโดยสารเกินกำหนดปรับ 5,000 บาท นำรถจักรยานยนต์ส่วนบุคคลมารับจ้าง ปรับ 2,000 บาท เปิด สาย 1584 รับแจ้งข้อมูลตลอด 24 ชั่วโมง

นายจิรุตม์ วิศาลจิตร   รองอธิบดีกรมการขนส่งทางบก เปิดเผยว่า เพื่อเป็นการจัดระเบียบรถจักรยานยนต์สาธารณะในเขตกรุงเทพมหานครให้ปฏิบัติตามข้อกำหนด เพื่อความปลอดภัย และความเป็นธรรมต่อผู้ใช้บริการ กรมการขนส่งทางบกได้กำชับให้เจ้าหน้าที่เข้มงวดกวดขัน ตรวจสอบการปฏิบัติตามกฎหมาย โดยหากพบว่า มีการนำรถจักรยานยนต์ส่วนบุคคลที่ยังไม่ได้จดทะเบียนเป็นรถจักรยานยนต์สาธารณะมารับจ้างผู้โดยสาร ให้ดำเนินการตามกฎหมาย โทษปรับสูงสุด 2,000 บาท เนื่องจากรถดังกล่าวยังไม่ได้ผ่านขั้นตอนการตรวจสอบความปลอดภัยในการให้บริการประชาชน
นอกจากนี้กรมการขนส่งทางบก ยังเข้มงวดตรวจสอบเรื่องการเรียกเก็บอัตราค่าโดยสารเกินกำหนด ซึ่งถือเป็นการเอาเปรียบประชาชน โดยมีโทษปรับสูงสุด 5,000 บาท
นายจิรุตม์ กล่าวเพิ่มเติมว่า   สำหรับอัตราค่าโดยสารรถจักรยานยนต์สาธารณะได้กำหนดไว้ที่ ระยะทาง 2 กิโลเมตรแรก อัตราไม่เกิน 25 บาท กิโลเมตรต่อ ๆ ไป ไม่เกินกิโลเมตรละ 5 บาท และระยะทางเกิน 5 กิโลเมตรขึ้นไป ให้เป็นไปตามที่ตกลงกัน แต่ทั้งนี้ต้องให้เกิดความเป็นธรรมทั้งต่อผู้ให้บริการและผู้โดยสาร
ทั้งนี้ผู้ให้บริการรถจักรยานยนต์สาธารณะ ที่ถูกต้องตามกฎหมาย สังเกตได้จากแผ่นป้ายทะเบียนรถต้องเป็นสีเหลืองเท่านั้น หากพบเห็นการฝ่าฝืน เอาเปรียบผู้โดยสาร หรือพบรถจักรยานยนต์สาธารณะที่ไม่ปลอดภัยสามารถจดรายละเอียดเบื้องต้นเกี่ยวกับวันเวลา สถานที่เกิดเหตุ หมายเลขทะเบียนรถ แจ้งที่ศูนย์คุ้มครองผู้โดยสารรถสาธารณะ 1584 ตลอด 24 ชั่วโมง
MThai news
