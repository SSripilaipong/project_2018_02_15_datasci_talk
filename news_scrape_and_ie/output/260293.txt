ธปท. เตือนแบงก์ระวังปล่อยกู้ เหตุ เศรษฐกิจยังผันผวน ควรตั้งสำรองเงินเพิ่ม หวั่นม็อบยืดเยื้อกระทบ บรรยากาศการลงทุน

นายประสาร ไตรรัตน์วรกุล   ผู้ว่าการธนาคารแห่งประเทศไทย(ธปท.) ระบุ แม้ว่าภาพรวมของระบบสถาบันการเงินจะอยู่ในเกณฑ์ที่ดี แต่ต้องระวังปัจจัยเสี่ยงจากต่างประเทศ เพราะเศรษฐกิจโลกยังไม่แน่นอนโดยเฉพาะการฟื้นตัวของประเทศขนาดใหญ่ที่ยังไม่ชัดเจนจึงมีผลต่อเงินทุนเคลื่อนย้ายและอัตราแลกเปลี่ยน
นอกจากนี้ ต้องระวัง ปัจจัยเสี่ยงในประเทศ คือ ปัญหาหนี้ครัวเรือนที่เร่งตัวสูงขึ้น ซึ่งจะเป็นปัญหาหนักเมื่อภาวะเศรษฐกิจไม่ดีโดยเฉพาะหนี้ภาคอสังหาริมทรัพย์ เพราะหากอัตราดอกเบี้ยอยู่ในทิศทางขาขึ้นก็จะเป็นภาระหนี้ให้เพิ่มขึ้น
ดังนั้น ธปท.จึงขอให้ธนาคารพาณิชย์ ระมัดระวังการปล่อยสินเชื่อ และให้มีการกันสำรองเพิ่มขึ้นเป็นพิเศษ เพื่อรองรับภาวะเศรษฐกิจที่ผันผวน และอาจส่งผลกระทบต่อความสามารถการชำระหนี้ของประชาชน
เนื่องจากเศรษฐกิจโลก ขณะนี้ยังมีความไม่แน่นอน โดยเฉพาะการฟื้นตัวของประเทศขนาดใหญ่ ที่ไม่ชัดเจน จึงมีผลต่อเงินทุนเคลื่อนย้ายและอัตราแลกเปลี่ยน และการเพิ่มการกันสำรองก็ช่วยให้ธนาคารพาณิชย์เป็นที่ยอมรับจากสถาบันการจัดอันดับความน่าเชื่อถือของต่างประเทศ
ส่วนสถานการณ์การชุมนุม ทางการเมืองที่กำลังเกิดในขณะนี้ ว่าหากเกิดขึ้นเพียงระยะสั้นคงไม่ส่งผลกระทบอะไรมาก แต่ถ้าสถานการณ์ยืดเยื้อจะส่งผลต่อความเชื่อมั่นในการลงทุน ต่อการอุปโภคบริโภคหรือการใช้จ่ายในประเทศ จึงอยากให้ทุกฝ่ายคำนึงถึงประโยชน์ประเทศเป็นหลัก
MThai news
