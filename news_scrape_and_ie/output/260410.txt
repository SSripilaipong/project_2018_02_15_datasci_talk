
เปิดตลาดหุ้นไทยเช้านี้ ร่วงกว่า 12 จุด โบรกฯระบุ นักลงทุนวิตกเฟดอาจเบรกมาตรการQE ผนวกกับการเมืองภายใน ขณะที่ราคาทองคำเช้านี้ปรับ 2 ครั้ง ลดลง 200 บาท ทองรูปพรรณ ขายออกบาทละ 19,700 บาท

ผู้สื่อข่าวรายงานว่า  ตลาดหุ้นไทยเปิดภาคเช้า(6 ส.ค.) เปิดทำการเมื่อเวลา 09.58 น. ปรับตัวลดลงทันที 11.66 จุด มาแตะที่ระดับ 1,412.65 จุด ด้วยมูลค่าการซื้อขาย 1,014.74 ล้านบาท จากนั้นเมื่อเวลา 10.01 น. ร่วงลง 12.50 จุด มายืนที่ระดับ 1,411.81 จุด มูลค่าการซื้อขาย 1,595.96 ล้านบาท
เช่นเดียวกับราคาทองคำเช้านี้  สมาคมค้าทองคำ ประกาศราคาทองคำครั้งที่ 1 เมื่อเวลา 09.27 น. ลดลงบาทละ 150 บาทนั้น ราคาทองคำแท่งรับซื้อที่บาทละ 19,250 บาท ขายออก19,350 บาท ทองรูปพรรณรับซื้อที่บาทละ 18,965.16 บาท ขายออก 19,750 บาท
จากนั้นเมื่อเวลา 09.43 น.   สมาคมค้าทองคำ ประกาศราคาทองคำครั้งที่ 2 ปรับลงลดอีกบาทละ 50 บาท ราคาทองคำแท่งรับซื้อที่บาทละ 19,200 บาท ขายออกบาทละ 19,300 บาท ทองรูปพรรณรับซื้อที่บาทละ 18,919.68 บาท ขายออกบาทละ 19,700 บาท
นายณาศิส ประเสริฐกุล   รองผู้อำนวยการฝ่ายกลยุทธ์การลงทุน บล.เกียรตินาคิน กล่าวว่า ตลาดหุ้นไทยเช้าวันนี้น่าจะมีการปรับตัวลงในระยะสั้น ตามตลาดภูมิภาคที่แกว่งตัวอยู่ในแดนลบ โดยมีปัจจัยมาจากฝั่งสหรัฐเป็นหลัก เกี่ยวกับมาตรการ QE หลังสหรัฐเปิดเผยข้อมูลภาคบริการที่บ่งชี้ว่าเศรษฐกิจขยายตัวแข็งแกร่งขึ้น ส่งผลให้นักลงทุนวิตกว่าเฟดอาจชะลอมาตรการ QE ในเร็วๆนี้
ส่วนปัจจัยภายในประเทศ  ความกังวลเรื่องการเมืองยังคงกดดันตลาดอยู่ แต่วันนี้คงไม่มีผลมากเท่าปัจจัยจากต่างประเทศ ทั้งนี้ ประเมินแนวรับวันนี้ที่ 1,417 จุด และแนวต้านที่ 1,435 จุด
MThai news
