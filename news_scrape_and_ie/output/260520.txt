วันนี้(6ส.ค.) มีรายงานข่าวว่า นายไพศาล พืชมงคล อุปนายกและเลขาธิการสมาคมวัฒนธรรมและเศรษฐกิจไทย-จีน พร้อมด้วยนายโภคิน พลกุล นายกสมาคมวัฒนธรรมและเศรษฐกิจไทย-จีน รวมทั้งคณะกรรมการบริหารสมาคมฯได้เข้าหารือกับ น.ส.ยิ่งลักษณ์ ชินวัตร นายกรัฐมนตรีและ รมว.กลาโหมถึงความร่วมมือกับจีนด้านต่างๆ

โดยมีการเปิดเผยว่า เมื่อประมาณ 2 เดือนที่ผ่านมาได้มีการพูดคุยเกี่ยวกับแนวทางการยกเลิกการขอวีซ่าเข้าประเทศ ของทั้ง 2 ประเทศ โดยขณะนี้อยู่ระหว่างที่กระทรวงการต่างประเทศของไทยและจีน เตรียมการหารือกำหนดรายละเอียดต่างๆ ในทางการทูตร่วมกัน ซึ่งน.ส.ยิ่งลักษณ์ ชินวัตร นายกรัฐมนตรีเห็นด้วยกับมติความร่วมมือดังกล่าว
การยกเลิกวีซ่าระหว่างประเทศในครั้งนี้จะส่งผลให้มีนักท่องเที่ยวจากจีนมาไทยเพิ่มมากขึ้น ไม่ต่ำกว่า 5 ล้านคนต่อปีจากเดิมที่มีปีละ 2 ล้านคน และคาดว่าจะเพิ่มขึ้นในปีนี้เป็น 3-4 ล้านคน ซึ่งจะช่วยส่งผลดีต่อการท่องเที่ยวของประเทศ โดยคาดว่าจะมีนักท่องเที่ยวจากจีนเข้ามาหลังจากที่ได้รับอิทธิพลจากภาพยนตร์เรื่อง “ลอส อินไทยแลนด์” ที่ทำให้คนจีนให้ความสนใจจะมาเที่ยวไทยกันมากขึ้น
MthaiNews
