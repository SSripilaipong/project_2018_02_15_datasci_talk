หอการค้าฯ ระบุ ปัญหาการเมืองภายใน และเศรษฐกิจโลก ฉุด ความเชื่อมั่นผู้บริโภคลดต่ำสุดในรอบ 7 เดือน ชี้หากสถานการณ์รุนแรงลากยาวเศรษฐกิจไทยทรุดแน่

ศูนย์พยากรณ์เศรษฐกิจ และธุรกิจ มหาวิทยาลัยหอการค้าไทย สำรวจดัชนีความเชื่อมั่นผู้บริโภคเดือนกรกฎาคม พบว่า ปรับตัวลดลงทุกรายการเป็นเดือนที่ 4 จาก 81.6 เมื่อเดือนมิถุนายน เป็น 80.3 ในเดือนนี้ ซึ่งเป็นระดับที่ต่ำสุดในรอบ 7 เดือน โดยผู้บริโภคกังวลสถานการณ์การเมืองไทย ความไม่แน่นอนของการฟื้นตัวเศรษฐกิจโลก ซึ่งอาจส่งผลกระทบในเชิงลบต่อทิศทางการฟื้นตัวของเศรษฐกิจไทยในอนาคต
นายธนวรรธน์ พลวิชัย  ผู้อำนวยการศูนย์พยากรณ์เศรษฐกิจและธุรกิจ กล่าวว่า การชุมนุมทางการเมืองที่เกิดขึ้นในขณะนี้ หากไม่มีความรุนแรงจะไม่ส่งผลต่อเศรษฐกิจโดยรวมที่น่าจะขยายตัวได้ 4.3% แต่ถ้าการชุมนุมยืดเยื้อไปเป็นเวลา 3 เดือน จนถึงตุลาคม จะกระทบกับจีดีพี 0.2-0.3% ประชาชนชะลอใช้จ่ายและชะลอการท่องเที่ยว ทำให้จีดีพีอยู่ที่ 4.0-4.1%
แต่หากเกิดการปะทะกัน และลากยาวถึงไตรมาส 4 รวมทั้งมีความรุนแรง จนต่างประเทศประกาศเตือนนักท่องเที่ยวที่จะเดินทางมายังประเทศไทย จะกระทบต่อเศรษฐกิจไทย 0.5% ทำให้เศรษฐกิจไทยปีนี้ขยายตัวเพียง 3.8%
MThai news
