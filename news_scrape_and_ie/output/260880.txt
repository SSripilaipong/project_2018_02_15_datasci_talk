
ธอส. ออกแคมเปญพิเศษฝากเงินประเภท “ออมทรัพย์พิเศษ พลัส พลัส” รับอัตราดอกเบี้ยเท่ากับออมทรัพย์พิเศษบวกเพิ่มอีก 1.25% ต่อปี เป็นระยะเวลา 8 เดือน เปิดถึง 13 กันยายนนี้

นางอังคณา ปิลันธน์โอวาท ไชยมนัส  กรรมการผู้จัดการ ธนาคารอาคารสงเคราะห์ (ธอส.) เปิดเผยว่า จากนโยบายธนาคารที่มุ่งเน้นพัฒนาผลิตภัณฑ์เงินฝากที่หลากหลาย ล่าสุดได้จัดทำผลิตภัณฑ์เอาใจลูกค้า เงินฝากรายย่อยกับเงินฝาก “ออมทรัพย์พิเศษ พลัส พลัส” ทางเลือกใหม่สำหรับลูกค้าที่ไม่ต้องการ ฝากเงินประเภทเงินฝากประจำแต่ได้ผลตอบแทนสุดคุ้มเทียบเคียงกับเงินฝากประจำ ด้วยอัตราดอกเบี้ย จูงใจ 3.25% ต่อปี
โดยธนาคารจะคิดอัตราดอกเบี้ย ให้เท่ากับเงินฝากออมทรัพย์พิเศษบวกเพิ่มให้อีก 1.25% ต่อปี เป็นระยะเวลานานถึง 8 เดือน (ปัจจุบันอัตราดอกเบี้ยออมทรัพย์พิเศษเท่ากับ 2.00% ต่อปี บวกเพิ่มอีก 1.25% ต่อปี เท่ากับ 3.25%ต่อปี)
สำหรับเงื่อนไข เพียงเปิดบัญชีเงินฝากครั้งแรกขั้นต่ำ 1,000 บาท ฝากครบ 8 เดือน นับตั้งแต่วันที่เปิดบัญชีโดยไม่มีการถอนเงินฝากตามเงื่อนไขที่ธนาคารกำหนด สำหรับดอกเบี้ยรับไม่เกิน 20,000 บาท ต่อปี รับดอกเบี้ยเต็มๆ ไม่ต้องเสียภาษี
นอกจากนี้สำหรับลูกค้าที่มียอด  เงินฝากคงเหลือขั้นต่ำ 10,000 บาท และมีการฝากเพิ่มทุกเดือน สามารถรับสิทธิลุ้นทองคำน้ำหนัก 1 บาท จำนวน 120 รางวัล ตาม “โครงการฉลองครบรอบ 60 ปี ลุ้นรับทองคำกับบัญชีเงินฝากออมทรัพย์ ธอส.” อีกด้วย ลูกค้าที่สนใจสามารถเปิดบัญชีได้ตั้งแต่วันที่ 13 สิงหาคม – 13 กันยายน 2556 เท่านั้น
MThai news
