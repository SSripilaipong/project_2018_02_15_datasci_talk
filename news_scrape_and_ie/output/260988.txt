สนามบินจังหวัดตรังประกาศปิดทำการต่ออีก 1 วัน หลังสายการบินนกแอร์ ต้องใช้รถเครนขนาดใหญ่จากการบินไทยช่วยยกตัวเครื่องบินขึ้นจากรันเวย์ คาดแล้วเสร็จภายในคืนวันนี้(7 ส.ค.)

รายงานข่าวล่าสุดแจ้งว่า  นายอำนวย จันทรัฐ ป้องกันและบรรเทาสาธารณภัยจังหวัดตรัง เผยว่า ทางสายการบินนกแอร์ ได้ประสานขอรถเครนขนาดใหญ่ จากท่าอากาศยานหาดใหญ่ มาเพื่อยกตัวเครื่องบินขึ้นจากรันเวย์ หลังจากที่ได้พยายามดำเนินการมาก่อนหน้านี้แล้ว แต่ไม่ประสบผลสำเร็จ คาดว่าจะต้องใช้ระยะเวลาจนถึงเที่ยงคืน จึงจะสามารถดำเนินการได้แล้วเสร็จ เบื้องต้นไม่พบว่าเครื่องบินได้รับความเสียหายอย่างใด เพียงแค่ล้อทั้ง 3 ด้าน จมลงไปในพื้นดินที่มีความลึกประมาณครึ่งเมตร
โดยขณะนี้บริษัท การบินไทย จำกัด (มหาชน)  ได้ตอบรับที่จะให้ความช่วยเหลืออุปกรณ์สำหรับนำมากู้เครื่องบินลำดังกล่าวแล้วคาดว่าจะเดินทางออกจากสนามบินดอนเมืองมุ่งสู่สนามบินตรังในเวลาเที่ยงคืน ดังนั้นสนามบินตรังจึงต้องปิดทำการบินออกไปอีก 1 วัน จนกว่าจะกู้เครื่องบินได้ จากเดิมที่คาดว่าจะเปิดทำการบินตามปกติได้ในวันนี้
สำหรับผู้โดยสาร ที่ต้องเดินทางในวันนี้(7 ส.ค.) ในส่วนของสายการบินนกแอร์ได้เปลี่ยนไปใช้สนามบินนครศรีธรรมราชแทนเป็นการชั่วคราว ส่วนสายการบินแอร์เอเชีย เปลี่ยนไปใช้สนามบินกระบี่
……………………………………………………………………………………………….
นกแอร์แจงเหตุเครื่องบินไถลออกนอกรันเวย์
นกแอร์ แจง ฝนตกหนัก น้ำขัง รันเวย์ที่ลื่น ต้นเหตุเครื่องบินไถลออกนอกรันเวย์ที่จังหวัดตรัง ยันยึด มาตรฐานสากลความปลอดภัยมีผู้เชี่ยวชาญด้านวิศวกรรมการบินตรวจสอบทุกครั้งก่อนและหลังการทำการบิน

วันนี้ (7 ส.ค.) สายการบินนกแอร์  ได้แถลงการณ์ชี้แจงกรณีเครื่องบินนกแอร์ไถลออกนอกรันเวย์ที่จังหวัดตรังเครื่องบินโบอิ้ง 737-800 เที่ยวบินที่ DD7411 ของสายการบินนกแอร์ กำลังจะออกเดินทางจากสนามบินตรังไปยังสนามบินดอนเมืองเมื่อเวลา 17.25 น.วันที่ 6 ส.ค.ที่ผ่านมาโดยระบุว่า
ขณะเกิดเหตุ เครื่องบินวิ่งอยู่บนรันเวย์เตรียมตัวนำเครื่องขึ้น แต่ด้วยสภาพอากาศมีฝนตกหนัก และกัปตันเห็นว่ามีน้ำขังอยู่บนรันเวย์ อาจจะเป็นอันตรายถ้าหากนำเครื่องขึ้น จึงตัดสินใจยกเลิกการนำเครื่องขึ้น
แต่ด้วยพื้นรันเวย์ ที่ลื่นและมีน้ำขัง ขณะลดความเร็วลงทำให้เครื่องบินได้ไถลออกนอกรันเวย์ลงบนบริเวณพื้นหญ้า ซึ่งกัปตันสามารถหยุดเครื่องบินได้อย่างปลอดภัยไม่มีส่วนใดของเครื่องบินได้รับความเสียหาย ผู้โดยสารทั้งหมด 142 คนและลูกเรือ 7 คนปลอดภัยทั้งหมด
สำหรับผู้โดยสาร ของสายการบินนกแอร์ที่จะเดินทางโดยใช้สนามบินจังหวัดตรังในวันพุธที่ 7 สิงหาคม 2556 นั้น ทางสายการบินจำเป็นต้องเปลี่ยนการให้บริการบินที่สนามบินจังหวัดนครศรีธรรมราชแทน ได้แก่เที่ยวบิน DD7400 จากเดิมออกจากสนามบินดอนเมือง 07.30 น. ถึงตรัง 08.50 น. เปลี่ยนเป็นออกจากสนามบินดอนเมืองเวลา 07.30 น. ถึงสนามบินนครศรีธรรมราช 08.40 น.
และเที่ยวบิน DD7401   จากเดิมออกจากสนามบินตรัง 09.20 น. ถึงสนามบินดอนเมือง 10.40 น. เปลี่ยนเป็นออกจากสนามบินนครศรีธรรมราช 12.20 น. ถึงสนามบินดอนเมือง 13.30 น.  โดยทางสายการบินได้จัดรถบัสปรับอากาศรับส่งผู้โดยสารในสองเที่ยวบินดังกล่าวโดยไม่คิดค่าใช้จ่าย
สายการบินนกแอร์ยังย้ำว่า ได้ให้ความสำคัญสูงสุดเรื่องความปลอดภัย โดยปฏิบัติตามมาตรฐานสากลและความปลอดภัยอย่างเคร่งครัด เมื่อเห็นว่าสภาพอากาศและสภาพรันเวย์ไม่พร้อมต่อการทำการบิน นักบินจึงตัดสินใจยกเลิกการบินเพื่อความปลอดภัยของผู้โดยสารเป็นสำคัญ นกแอร์ได้มอบหมายให้ผู้เชี่ยวชาญด้านวิศวกรรมการบินระดับนานาชาติเป็นผู้ตรวจสอบด้านความปลอดภัยทุกครั้งก่อนและหลังการทำการบิน
MThai news
