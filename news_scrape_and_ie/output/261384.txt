“ประภัสร์” เผย ตั้งเป้าปี 2563 ไทยจะเป็นประเทศแรกในอาเซียนที่มีรถไฟความเร็วสูง

นายประภัสร์ จงสงวน   ผู้ว่าการรถไฟแห่งประเทศไทย ได้รายงานวิสัยทัศน์ในการพัฒนารถไฟไทยต่อ น.ส.ยิ่งลักษณ์ ชินวัตร นายกรัฐมนตรี ในการประชุมเชิงปฏิบัติการ บนรถไฟขบวนพิเศษ จากสถานีหัวลำโพง ถึง จ.นครปฐม ว่า มีการตั้งเป้าหมายในปี 2563 ให้รถไฟกลับมาเป็นความภาคภูมิใจของคนไทยอีกครั้งเมื่อการลงทุนตามโครงการ 2 ล้านล้านบาทแล้วเสร็จ ประเทศไทยจะเป็นประเทศแรกในอาเซียนที่มีรถไฟความเร็วสูง
ทั้งนี้ ผู้ว่าการรถไฟแห่งประเทศไทย  ได้มีการตั้งเป้าหมายในการพัฒนาการรถไฟ คือ 1. ลดต้นทุนด้านการขนส่งและโลจิสติกส์ต่อจีดีพี 2. เปลี่ยนวิธีการเดินทางของประชาชนจากรถมาใช้รถไฟมากขึ้น 3. ชักชวนให้ผู้ประกอบการหันมาขนส่งด้วยรถไฟมากขึ้น 4. เพิ่มสัดส่วนผู้โดยสาร 5. เพิ่มความเร็วเฉลี่ยของรถไฟไทย 6. สามารถเชื่อมต่อกับระบบขนส่งอื่น เช่น สนามบิน ท่าเรือ เป็นต้น
