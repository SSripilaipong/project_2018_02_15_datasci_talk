ทองคำยังปรับตัวเพิ่มขึ้น ล่าสุดเช้านี้พุ่งขึ้น 300 บาท ส่งให้ราคาทองคำแท่ง ขายออกบาทละ 19,450 บาท ทองรูปพรรณ ขายออกบาทละ 19,850 บาท เช่นเดียวกับค่าเงินบาทเริ่มแข็งค่าขึ้น หลังสถานการณ์การเมืองไม่เกิดความวุ่นวาย

ผู้สื่อข่าวรายงานว่า  สมาคมค้าทองคำ ประกาศราคาทองประจำวันที่ 9 สิงหาคม 2556 ครั้งที่ 1 เมื่อเวลา 09.24 น. ปรับขึ้น 300 บาท  ราคาทองคำแท่งรับซื้อบาทละ 19,350 บาท ขายออกบาทละ 19,450 บาท ราคาทองรูปพรรณ รับซื้อบาทละ 19,071.28 บาท ขายออกบาทละ 19,850 บาท
เมื่อเทียบกับวานนี้  (8 ส.ค.) ราคาทองคำแท่งรับซื้อที่บาทละ 19,050 บาท ขายออกบาทละ 19,150 บาท ทองรูปพรรณรับซื้อที่บาทละ 18,768.08 บาท ขายออกบาทละ 19,550 บาท
ราคาทองคำในประเทศ ที่ปรับขึ้นเช้าวันนี้ ปรับตัวตามตลาดโลก โดย ทองคำนิวยอร์กปิดบวกเมื่อคืนนี้ (8 ส.ค.) สัญญาทองคำตลาด COMEX (Commodity Exchange) ส่งมอบเดือนธ.ค.พุ่งขึ้น 24.6 ดอลลาร์ หรือ 1.91% ปิดที่ 1,309.9 ดอลลาร์/ออนซ์
นักวิเคราะห์ ระบุว่า  ราคาทองคำพุ่งขึ้นเนื่องจากค่าเงินดอลลาร์อ่อนตัวลง โดยดัชนีดอลลาร์ซึ่งเป็นมาตรวัดความเคลื่อนไหวของดอลลาร์สหรัฐเมื่อเทียบกับสกุลเงินหลักๆ ร่วงลงแตะระดับ 80.953 ในวันพฤหัสบดีที่ผ่านมา จากระดับของวันพุธที่ 81.244 เนื่องจากความไม่แน่นอนว่าเฟดจะเดินหน้าใช้ QE ต่อไปหรือไม่ ขณะที่เจ้าหน้าที่หลายคนของเฟดได้ออกมาส่งสัญญาณเป็นระลอก
ด้านเงินบาทเช้านี้   เปิดตลาด อยู่ที่ระดับ 31.18/20 บาท/ดอลลาร์ แข็งค่าขึ้นจากช่วงเย็นวานนี้ที่ปิดตลาดที่ระดับ 31.24/26 บาท/ดอลลาร์ และล่าสุดเริ่มกลับอ่อนค่ามาอยู่ที่ระดับ 31.22/24 บาท/ดอลลาร์
สำหรับทิศทางเงินบาท วันนี้คาดว่าจะเป็นแนวโน้มแข็งค่า ตามสกุลอื่นๆ ในภูมิภาค เนื่องจากนักลงทุนคลายความกังวลจากสถานการณ์การการชุมนุมทางการเมืองในช่วง 1-2 วันที่ผ่านมา ทำให้ก่อนหน้านี้มีการซื้อดอลลาร์เก็บไว้ ล่าสุดสถานการณ์ไม่มีความวุ่นวายเกิดขึ้น เงินบาทจึงเริ่มกลับไปแข็งค่าขึ้น
MThai news
