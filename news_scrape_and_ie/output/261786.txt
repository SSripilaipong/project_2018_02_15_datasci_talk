กรมขนส่งทางบก เตรียมให้บริการชำระภาษีรถยนต์ ผ่านมือถือ แอพพลิเคชันในสิ้นปีนี้  เพื่ออำนวยความสะดวกให้กับประชาชน

นายสมชัย ศิริวัฒนโชค  อธิบดีกรมการขนส่งทางบก เปิดเผยว่า เตรียมที่จะเปิดให้บริการรับชำระภาษีรถประจำปีผ่านโทรศัพท์มือถือภายในสิ้นปีนี้ เพื่อเพิ่มช่องทางในการบริการนอกเหนือจากปัจจุบันที่ ได้เปิดให้บริการเสริมรับชำระผ่านทางอินเตอร์เน็ต และผ่านเคาเตอร์เซอร์วิส ร้านสะดวกซื้อเซเว่นอีเลฟเว่น เพื่อช่วยอำนวยความสะดวกแก่ประชาชน และลดขั้นตอนในการติดต่อกับราชการ ตลอดจนสร้างรายได้ในการจัดเก็บภาษีให้กับภาครัฐเพิ่ม
ทั้งนี้กำลังเจรจากับผู้ให้บริการ เครือข่ายมือถือทั้ง 3 ข่าย ได้แก่ ดีแทค เอไอเอส และทรูมูฟ โดยในระยะเริ่มแรกอาจสามารถให้บริการได้แค่บางเครือข่ายเท่านั้น จากนั้นจะขยายการให้บริการครอบคลุมทุกเครือข่าย และกำลังเจรจาไม่ให้คิดค่าธรรมเนียม หรือหากคิดเพิ่มก็ให้อยู่ในอัตราที่ไม่สูงเกินไป เพื่ออำนวยความสะดวกให้กับประชาชน โดยคาดว่าจะเริ่มเปิดให้บริการได้ภายในสิ้นปีนี้
เบื้องต้นรถยนต์ ที่จะเข้ามาใช้บริการจะต้องมีอายุไม่เกิน 7 ปี และนำร่องเฉพาะรถยนต์ส่วนตัวไม่เกิน 7 ที่นั่ง หรือรถเก๋ง รถยนต์ส่วนตัวเกิน 7 ที่นั่งหรือรถตู้ รถจักรยานยนต์ และรถบรรทุกส่วนบุคคล
นายสมชัย กล่าวต่อว่า  ยังเตรียมเปิดให้บริการชำระภาษี และต่อพ.ร.บ.รถยนต์ ผ่านแอพพลิเคชั่นโทรศัพท์มือถือได้ด้วย เพียงแค่โหดแอพพลิเคชั่นลง และกรอกรายละเอียดจากนั้นจะมีการเรียกชำระเงินผ่านระบบเอ็มเปย์ ซึ่งจะหักเงินจากบัญชีธนาคาร คิดค่าบริการครั้งละ 20 บาท และค่าจัดส่งเอกสารทางไปรษณีย์อีก 40 บาท โดยคาดว่าจะเปิดให้บริการได้ภายในเดือนพ.ย.นี้
นอกจากนี้ กรมฯยังเตรียมจัดทำ แนวความรู้เกี่ยวกับข้อสอบขอรับใบอนุญาตขับรถเผยแพร่ผ่านทางเว็บไซต์ เพื่อให้ประชาชนศึกษาเตรียมตัว สร้างความเข้าใจก่อนเข้ารับการทดสอบรถยนต์
MThai news
