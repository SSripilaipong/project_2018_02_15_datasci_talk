พาณิชย์ จับมือ ห้าง ร้านสะดวกซื้อ ลดราคาสินค้า 10- 70 เปอร์เซ็นต์ ตั้งแต่ 16 – 24 ส.ค.นี้ เพื่อช่วยเหลือค่าครองชีพประชาชน

นายยรรยง พวงราช   รัฐมนตรีช่วยว่าการกระทรวงพาณิชย์ เปิดเผยว่า ในโอกาสวันพาณิชย์ ฉลอง 93 ปี ของกระทรวงพาณิชย์ กระทรวงฯได้ร่วมกับห้างค้าปลีกค้าส่ง ห้างสรรพสินค้า และร้านสะดวกซื้อ 13 ราย จัดกิจกรรมธุรกิจรวมใจลดราคาสินค้าเพื่อประชาชน เริ่มตั้งแต่วันที่ 16 – 24 ส.ค. นี้ เพื่อช่วยเหลือค่าครองชีพประชาชน รวมถึงช่วยเหลือผู้ประกอบการให้จำหน่ายสินค้าได้เพิ่มขึ้น และกระตุ้นเศรษฐกิจในประเทศ สินค้าที่ห้างร้านนำมาลดราคาตามสาขาต่างๆ ทั่วประเทศจะอยู่ที่ 10-70% รวมถึงการซื้อสินค้า 1 ชิ้น แถมอีก 1 ชิ้นรวมกันไม่ต่ำกว่า 10,000 รายการ อาทิ
ห้างเซ็นทรัลลดราคาสินค้า ทุกแผนก 10-30%, ห้างโรบินสัน ลดสูงสุด 70% , ห้างตั้งฮั่วเส็ง ลดราคา 20-50% ในส่วนของเสื้อผ้า เครื่องใช้ เครื่องสำอาง เครื่องนอน เครื่องใช้ไฟฟ้า, ห้างเดอะมอลล์ ลดราคา 540 รายการ ลด 10-15%, บิ๊กซี ลดสินค้า 30-70% ในส่วนของเครื่องใช้ บริโภค ของเด็กและเครื่องใช้ไฟฟ้า 6,900 รายการ
เทสโก้ โลตัส   ลดราคา  10-50% ในส่วนของอาหารสด เครื่องใช้ไฟฟ้า ของใช้ในบ้าน รวม 2,893 รายการ, แมคโคร ลดสูงสุด 15% ในส่วนของข้าวหอม อาหาร และเครื่องเขียน
เซเว่น อีเลฟเว่น ลด   10-50% ทุกสาขาทั่วประเทศ ทั้งในเครื่องดื่ม ขนม อาหาร รวม 115 รายการ, ลอว์สัน ลด 25-35% หรือซื้อ 1 แถม 1 ชิ้น ในส่วนของข้าวสาร ยาสีฟัน น้ำปลา น้ำยาล้างจาน, แมคแวลู ลดราคา 10-30% หรือซื้อ1 แถม 1 ชิ้น และซื้อ 2 แถม 1 ชิ้น, เจซี ช็อป ลดราคา 10-30% , ท็อปส์ ลดราคา 30-40% ในส่วนของข้าวสาร น้ำมันพืช สินค้าของใช้ในบ้าน สินค้าเพื่อสุขภาพ 500 รายการ, แฟมิลี่มาร์ท กำลังเจรจาต่อรองในการลดราคา เป็นต้น
MThai news
