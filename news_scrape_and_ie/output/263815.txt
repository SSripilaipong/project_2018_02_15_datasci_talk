ธปท.มองตัวเลขเศรษฐกิจไตรมาส 2 แค่ถดถอยทางเทคนิค หลังไตรมาส 4 โตสูงจากมาตรการกระตุ้น

นางสุชาดา กิระกุล   ที่ปรึกษาธนาคารแห่งประเทศไทย (ธปท.) กล่าวว่า เศรษฐกิจไทยที่ชะลอตัวลง 2 ไตรมาสติดต่อกันเมื่อเทียบแบบไตรมาสต่อไตรมาส น่าจะถือเป็นเพียงภาวะการถดถอยทางเทคนิค(technical recession) เท่านั้น ไม่ได้เข้าสู่ภาวะถอดถอยอย่างจริงจัง เพราะถ้าดูเศรษฐกิจไทยช่วงไตรมาส 4 ปีที่ผ่านมา ถือว่ามีอัตราการเติบโตค่อนข้างมาก จากนโยบายกระตุ้นเศรษฐกิจของรัฐบาล และบรรยากาศการลงทุนที่เอื้ออำนวย
สำหรับแนวโน้มเศรษฐกิจ ช่วงที่เหลือของปีนี้ ยังเป็นเรื่องที่ต้องติดตามว่าทั้ง อุปสงค์ และ อุปทาน ของเศรษฐกิจโลกและไทยจะเป็นอย่างไร เพราะมีผลเกี่ยวพันธ์ถึงการส่งออกของไทยด้วย โดยในช่วงนี้แม้อุปสงค์โลกจะฟื้นตัวขึ้นบ้างจากเศรษฐกิจประเทศหลักที่ดีขึ้น แต่อุปทานของไทยเองยังมีปัญหาอยู่ เช่น โรคระบาดในกุ้งทำให้ไม่มีสินค้าส่งออก หรือสินค้าบ้างอย่างมีแต่ราคาตลาดโลกไม่ค่อยดีนัก เช่น ข้าว จึงทำให้ภาคการส่งออกยังไม่ฟื้นตัวได้เต็มที่นัก
นางสุชาดา กล่าวว่า  ช่วงที่เหลือของปีนี้คงต้องติดตามดูมาตรการกระตุ้นการบริโภคและการลงทุนของภาครัฐ ตามที่ประกาศออกมาในช่วงก่อนหน้านี้ว่าจะทำได้มากน้อยแค่ไหน ซึ่งในส่วนของการลงทุนนั้น ก็ยังหวังเพิ่งจากภาครัฐได้ แม้โครงการลงทุนขนาดใหญ่ยังไม่เกิด แต่ก็มีโครงการลงทุนจากเงินงบประมาณที่ค้างอยู่ ซึ่งรัฐบาลจะเร่งรัดให้มีการเบิกจ่ายได้เร็วขึ้น
MThai news
