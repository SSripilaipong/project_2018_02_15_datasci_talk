กระทรวงคมนาคม เล็งนำระบบตั๋วร่วมทางด่วน รถเมล์ รถไฟฟ้าและเรือโดยสาร มาให้บริการประชาชน คาดจะเริ่มติดตั้ง และทดลองระบบ ม.ค. –  ธ.ค. ปี 2557 ราคา 20 บาทตลอดสาย

พล.ต.อ.วิเชียร พจน์โพธิ์ศรี  ปลัดกระทรวงคมนาคม เปิดเผยหลังประชุมคณะกรรมการบริหารจัดการตั๋วร่วมว่า ที่ประชุมมีมติให้สำนักงานนโยบายและแผนการขนส่งและจราจร (สนข.) ไปประสานกับกรมสรรพากรจัดเตรียมทำระบบการเก็บค่าผ่านทางอัตโนมัติ (อีซี่ พาส) ร่วมกันระหว่างการทางพิเศษแห่งประเทศไทย (กทพ.) และกรมทางหลวง (ทล.) เพื่อให้ประชาชนได้รับความสะดวกในการใช้บริการทางพิเศษ (ทางด่วน) มากขึ้น โดยจะต้องจัดทำแผนการดำเนินงานทั้งหมดให้เสร็จภายในเดือน ต.ค. นี้ เพื่อให้ใช้ได้ภายในปีนี้
ทั้งนี้ นายชัชชาติ สิทธิพันธุ์  รมว.คมนาคม ต้องการให้ประชาชนได้รับความสะดวกในการใช้ทางด่วนของ กทพ.และกรมทางหลวงมากขึ้น โดยใช้ระบบอัตโนมัติ แต่ต้องหารือกับกรมสรรพากรด้วยเพราะการคิดค่าผ่านทางด่วนของ ทั้ง 2 ที่ต่างกัน โดยการทางพิเศษฯ จะรวมภาษีมูลค่าเพิ่ม 7% แต่กรมทางหลวงไม่ได้เก็บ ดังนั้นรายได้ที่เก็บจากผู้ใช้บริการจะต้องนำส่งให้กรมทางหลวงเฉพาะค่าผ่านทางจริงเท่านั้น และให้ธนาคารกรุงไทย เป็นผู้จัดทำระบบศูนย์บริหารจัดการรายได้กลาง (เคลียริ่ง เฮ้าส์)
ด้านนายเผด็จ ประดิษฐเพชร  ปฏิบัติหน้าที่แทนผู้อำนวยการสำนักบริหารจัดการระบบตั๋วร่วม สนข. กล่าวว่า กรมทางหลวงอยู่ระหว่างติดตั้งระบบเก็บค่าผ่านทางอัตโนมัติบนทางหลวงพิเศษระหว่างเมือง (มอเตอร์เวย์) สาย 7 และสาย 9 โดยจะใช้ชื่อบริการเดียวกับ กทพ. คือ อีซี่ พาส และพร้อมเปิดให้บริการ เร็ว ๆ นี้
ส่วนการนำระบบตั๋วร่วม เข้ามาใช้บริการร่วมกับรถไฟฟ้าบีทีเอส รถไฟฟ้าใต้ดิน รถไฟฟ้าแอร์พอร์ตลิงก์ รถเมล์ และเรือโดยสาร อยู่ระหว่างศึกษา และจัดทำระบบเคลียริ่ง เฮ้าส์ โดยคาดจะเริ่มติดตั้งได้ในเดือน ม.ค. 57 ใช้เวลาติดตั้งและทดลองระบบจนถึงเดือน ธ.ค. 57 จากนั้นจึงใช้บริการได้ เบื้องต้นอาจใช้กับระบบรางก่อน ค่อยขยายไปบริการขนส่งอื่น ๆ
ทั้งนี้เบื้องต้นกลุ่มบริษัทที่ปรึกษา ได้ศึกษาออกแบบการเก็บค่าโดยสารผ่านระบบตั๋วร่วมไว้ 3 แบบ คือ ทุกระบบใช้ราคาเดียว คือ 20 บาทตลอดสาย หรือคิดตามระยะทาง โดยเก็บอัตราแรกเข้าครั้งเดียวจากนั้นคิดตามระยะทางที่ใช้บริการ และการจัดเก็บโดยกำหนดพื้นที่ (โซนนิ่ง) ในการใช้บริการ
MThai news
