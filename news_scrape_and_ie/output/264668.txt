กบง.ลดส่งเงินเข้ากองทุนน้ำมัน ลดเงินส่งเข้ากองทุนน้ำมันเชื้อเพลิง สำหรับน้ำมันดีเซลลงลิตรละ 0.40 บาทต่อลิตร เพื่อทำให้ราคาขายปลีกอยู่ที่ไม่เกินลิตรละ 30 บาท

นายสุเทพ เหลี่ยมศิริเจริญ  ผู้อำนวยการสำนักงานนโยบายและแผนพลังงาน (สนพ.)  เปิดเผยถึงผลการประชุมคณะกรรมการบริหารนโยบายพลังงาน(กบง.)ว่า ที่ประชุม กบง. เห็นชอบการปรับลดอัตราเงินส่งเข้ากองทุนน้ำมันเชื้อเพลิงสำหรับน้ำมันดีเซลลงลิตรละ 0.40 บาทต่อลิตร จากเดิมจัดเก็บเข้ากองทุนฯ 1.30 บาทลิตร เป็นลิตรละ 0.90 บาท  เพื่อทำให้ราคาขายปลีกน้ำมันดีเซลอยู่ที่ไม่เกินลิตรละ 30 บาท
เนื่องจากราคาน้ำมันดิบดูไบ ในตลาดโลกปรับสูงขึ้น หลังจากได้รับผลกระทบจากเหตุการณ์ความวุ่นวายในประเทศอียิปต์ และท่อน้ำมันในประเทศสหรัฐอมริกา หยุดการส่งน้ำมันชั่วคราว  และค่าการตลาดกลุ่มน้ำมันดีเซล อยู่ที่ระดับต่ำลิตรละ 1.04 บาท  ส่วนน้ำมันประเภทอื่นๆ ไม่มีการเปลี่ยนแปลงแต่อย่างใด
ทั้งนี้การปรับอัตราเงิน ส่งเข้ากองทุนน้ำมัน ฯ ดังกล่าว จะทำให้กองทุนน้ำมันฯ มีรายรับลดลงจากเดิมมีรายรับวันละ 50 ล้านบาท เป็นประมาณวันละ 28 ล้านบาท  ซึ่งฐานะกองทุนน้ำมัน ฯ วันที่ 20 ส.ค. ยังมีฐานะสุทธิเป็นบวก 6,897 ล้านบาท  ซึ่งรายรับกองทุน ฯ ที่ปรับลดลงต่อเนื่อง ยังไม่น่าเป็นห่วง จนทำให้สถานะกองทุน ฯ ในอนาคตกลับมาติดลบอีกครั้ง
ส่วนค่าการตลาด กลุ่มน้ำมันเบนซิน เบนซิน 95 อยู่ที่ลิตรละ  1.77  บาท แก๊สโซฮอล์ 95 อยู่ที่ลิตรละ1.32 บาท แก๊สโซฮอล์ 91 อยู่ที่ลิตรละ1.35 บาท  น้ำมันอี 20 อยู่ที่ลิตรละ 1.66 บาท น้ำมันอี 85 อยู่ที่ลิตรละ 3.25 บาท ซึ่งค่าตลาดของน้ำมันบางตัวที่ลดลงมีแนวโน้มว่า ผู้ค้าปลีกจะปรับขึ้นราคา ซึ่งกองทุนน้ำมันฯไม่สามารถบังคับได้ เพราะเป็นกลไกตลาด
MThai news
