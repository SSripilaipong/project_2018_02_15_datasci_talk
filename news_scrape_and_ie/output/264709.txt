สีดูลักซ์  หวั่น การเมือง วิกฤตต่างชาติ ฉุดกำลังซื้อ-ความเชื่อมันผู้บริโภคลด เร่งอัดแคมเปญ “ป้ายสีสันกับสีดูลักซ์” ดึงคนรุ่นใหม่เปลี่ยนสีบ้านบ่อยขึ้น

นายจรุง กาญจนภูมิ   กรรมการผู้จัดการ บริษัท อั๊คโช่ โนเบล เพ้นท์ส (ประเทศไทย) จำกัด กล่าวถึงภาพรวมตลาดสีทาอาคารว่า ในช่วงครึ่งปีแรกตลาดค่อนข้างทรงตัว เมื่อเทียบกับปีที่แล้วที่ได้รับอานิสงส์จากเหตุการณ์น้ำท่วมทำให้มีการเปลี่ยนสีบ้านใหม่จำนวนมาก แต่สำหรับตลาดในช่วงครึ่งปีหลังน่ากังวลเนื่องจากมีปัจจัยลบหลายประการทั้งภายใน และภายนอกประเทศ โดยปัจจัยภายนอกที่น่าจับตามองคือ ปัญหาความไม่สงบในประเทศอียิปต์ หากรุกลามจนถึงขั้นปิดคลองสุเอซ ที่เป็นเส้นทางขนส่งสินค้า โดยเฉพาะน้ำมัน อาจทำให้ราคาน้ำมันปรับขึ้นสูงได้ และส่งผลกระทบไปทั่วโลกได้
ขณะที่ปัจจัยลบ ภายในประเทศ ได้แก่ ปัญหาการเมือง ภาวะเศรษฐกิจชะลอตัว GDP ปรับลด ปัญหาหนี้ภาคครัวเรือนที่เพิ่มสูงขึ้นมากในปัจจุบัน โดยเฉพาะจากโครงการรถคันแรก ทำให้ผู้บริโภคกำลังซื้อลดลงจนไม่กล้าจับจ่ายใช้สอย ซึ่งจะส่งผลกระทบไปในทุกธุรกิจ อย่างไรก็ตาม เชื่อว่าภาคธุรกิจของไทยจะสามารถปรับตัวให้สามารถอยู่รอดในภาวะวิกฤตได้
ในส่วนของบริษัท ได้เตรียมแผนกระตุ้นการตลาดออกมาอย่างต่อเนื่อง เพื่อกระตุ้นยอดขาย ล่าสุด เปิดตัวแคมเปญ “ป้ายสีสันกับสีดูลักซ์” โดยดึง เจ เจตริน วรรธนะสิน เป็นพรีเซ็นเตอร์ เนื่องจากมีแฟนคลับทุกเพศทุกวัย มีภาพลักษณ์ที่ทำอะไรด้วยตนเอง มีจิตวิญญาณของ DIY
“ทั้งนี้ เป้าหมายของเราคือ การส่งเสริมให้คนไทยได้ป้ายสีสันให้แก่บ้านของทุกคน และเพื่อรองรับแคมเปญดังกล่าว ดูลักซ์เตรียมข้อมูล คำแนะนำ และแรงบันดาลใจในการป้ายสีสันผ่านสื่อต่างๆ เช่น เว็บไซต์ โซเชียลมีเดีย และบริเวณจุดขายเพื่อกระตุ้นให้ลูกค้าได้ลองป้ายสีสันให้แก่บ้านของตัวเองสักครั้ง”
สำหรับแคมเปญ  “ป้ายสีสันกับสีดูลักซ์” ต้องการสื่อสารไปยังกลุ่มเป้าหมายที่เป็นเจ้าของบ้าน เจ้าของร้านค้า รวมไปถึงนักตกแต่งมืออาชีพ โดยภาพยนตร์โฆษณาทางโทรทัศน์มุ่งสื่อสารถึงความสุขจากการสร้างความสดใสให้แก่บ้าน พร้อมชูคุณสมบัติเด่นของทั้ง 2 ผลิตภัณฑ์ คือ ดูลักซ์ อีซี่แคร์ ผลิตภัณฑ์สีทาภายในที่เช็ดล้างทำความสะอาดง่าย และดูลักซ์เวเธอร์ชีลด์ ผลิตภัณฑ์สีทาภายนอกที่ทนทานทุกสภาพอากาศ
นอกจากนี้  สีดูลักซ์ยังจัดโปรโมชันเพื่อมอบความพิเศษให้แก่ลูกค้าเมื่อซื้อผลิตภัณฑ์สีดูลักซ์ ซูเปอร์โคท คิวปริโนล และแม็กซิไลท์ ครบทุก 1,000 บาท จะได้รับสิทธิชิงโชคร่วมลุ้นจักรยานยนต์ยามาฮ่า ฟีโน่ เดือนละ 5 คัน จับรางวัลทุกเดือน ตั้งแต่เดือนกันยายนเป็นต้นไป รวมทั้งสิ้น จำนวน 20 คัน โดยโปรโมชันดังกล่าวเริ่มตั้งแต่วันนี้จนถึงธันวาคม 2556
MThai news
