อนุฯระบายข้าว เห็นชอบ นำข้าวในสต็อกขายให้กับรัฐวิสาหกิจและเอกชน พร้อมให้นำข้าวจำนวน 2.4แสนตันมาบรรจุถุง 5กก. ราคา85-89บาท จำหน่ายให้กับประชาชนในโครงการธงฟ้า

นายนิวัฒน์ธำรง บุญทรงไพศาล    รองนายกรัฐมนตรีและรัฐมนตรีว่าการกระทรวงพาณิชย์  กล่าวภายหลังการประชุมคณะอนุกรรมการพิจารณาระบายข้าว ว่า ที่ประชุมเห็นชอบในหลักการในการระบายข้าวในสต็อกรัฐบาลให้กับรัฐวิสาหกิจและเอกชนต่างประเทศในราคาสูงกว่าการระบายข้าวแบบจี2จีและไม่ต่ำกว่าราคาขายข้าวให้กับเอกชนในประเทศและเป็นการขายเพื่อการส่งออกเท่านั้นโดยจะนำแนวทางเสนอต่อที่ประชุมคณะกรรมการนโยบายข้าวแห่งชาติหรือ กขช. ไปต่อ
นอกจากนี้ยังอนุมัติ ในหลักการให้นำข้าวในสต็อกของรัฐบาลปริมาณ2-4แสนตันเพื่อนำมาบรรจุเป็นข้าวถุงขนาด5 กิโลกรัมจำหน่ายในโครงการธงฟ้าและร้านถูกใจในราคา 85-89 บาทโดยจะมีการตั้งคณะกรรมการขึ้นมาบริหารโครงการโดยมีนายยรรยง พวงราช  รัฐมนตรีช่วยว่าการกระทรวงพาณิชย์เป็นประธานที่ปรึกษาและนายณัฐวุฒิ ไสยเกื้อรัฐมนตรีช่วยว่าการกระทรวงพาณิชย์เป็นประธานคณะทำงานโดยตัวแทนจากกรมต่างๆที่เกี่ยวข้อง อาทิกรมการค้าภายใน   องค์การคลังสินค้า  และองค์การตลาดเพื่อเกษตรกร เป็นต้น
ส่วนกรณีที่นายเเพทย์วรงค์  เดชกิจวิกรม  ส.ส. พิษณุโลก พรรคประชาธิปัตย์ ระบุว่าได้รับแจ้งจากหน่วยงานที่เกี่ยวข้องเมื่อวานนี้ (21 ส.ค.) ว่า สหรัฐฯมีการตีกลับข้าวหอมมะลิจำนวน 4 หมื่นกิโลกรัม หรือ 40ตัน หรือคิดเป็น 80%ของปริมาณการส่งออกในล๊อตดังกล่าวเนื่องจากพบสารปนเปื้อนนั้น นายนิวัฒน์ธำรง กล่าวว่ายังไม่ได้รับรายงานที่ชัดเจนแต่เบื้องต้นได้สั่งให้เจ้าที่หน้าตรวจสอบข้อมูลให้ชัดเจน
พร้อมยืนยันรัฐบาลไทย ไม่เคยขายข้าวให้กับรัฐบาลสหรัฐซึ่งหากพบว่าข้าวดังกล่าวเป็นการขายผ่านเอกชนไทยและพบมีสารปนเปื้อนจริงและไม่มีการแก้ไขจะมีการลงโทษขั้นเด็ดขาดพร้อมเรียกร้องในการให้ข่าวควรมีข้อเท็จจริงเพราะจะส่งผลกระทบต่อภาพรวมของข้าวไทย

MThai news
