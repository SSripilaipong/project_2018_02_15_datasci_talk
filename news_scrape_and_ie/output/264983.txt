นิวัฒน์ธำรง วอนสื่อ และ สังคม ช่วยประจานพฤติกรรมของผู้ ทำลายชื่อเสียง ข้าวไทย เพราะสร้างความเสื่อมเสียให้กับราคาข้าวและดิสเครดิตรัฐบาล

นายนิวัฒน์ธำรง บุญทรงไพศาล  รองนายกรัฐมนตรีและรัฐมนตรีว่าการกระทรวงพาณิชย์ เปิดเผยถึงกรณีที่ นพ.วรงค์ เดชกิจวิกรม ส.ส. พิษณุโลก พรรคประชาธิปัตย์ เสนอข่าวที่สหรัฐตีกลับข้าวไทย เนื่องจากพบสารปนเปื้อน ว่า ขณะนี้ได้สั่งการให้ทูตพาณิชย์ในสหรัฐตรวจสอบรายละเอียดข้อเท็จจริงแล้ว แต่หาก นพ.วรงค์ มีข้อมูลที่ชัดเจนขอให้ส่งข้อมูลมาด่วนที่กระทรวงพาณิชย์ เพื่อตรวจสอบเชิงลึก
ทั้งนี้ ในเบื้องต้น อยู่ระหว่างการตรวจสอบข้อมูลเกี่ยวกับผู้ส่งออกรายดังกล่าว รวมทั้งต้องตรวจสอบไปถึงบริษัทผู้ตรวจสอบคุณภาพข้าว หรือเซอร์เวย์เยอร์ เช่นกันว่า มีเจตนาที่จะทำลายชื่อเสียงคุณภาพข้าวไทยหรือไม่ หากตรวจสอบพบมีเจตนาจริง ก็มีบทลงโทษตามกฏหมายที่เกี่ยวข้องขั้นเด็ดขาด โดยเฉพาะกฏหมายการส่งออกและนำเข้า ซึ่งจะมีโทษถึงการยึดใบอนุญาตในการส่งออก-นำเข้า
อย่างไรก็ตาม  อยากให้สื่อมวลชนและสังคมช่วยกันประจานพฤติกรรมของผู้กระทำผิด เพราะจะทำลายชื่อเสียงประเทศไทย เพราะกระแสข่าวกรณีปัญหาคุณภาพข้าวที่ออกมาอย่างต่อเนื่ิองส่งผลกระทบต่อชื่อเสียงข้าวไทยอย่างมาก ทำให้การเจรจาขายข้าวที่ผ่านมาถูกสอบถามจากประเทศคู่ค้าถึงปัญหาคุณภาพข้าวทุกครั้ง และยังนำมาเป็นประเด็นในการต่อรองราคาด้วย รวมทั้งยังเป็นการดิสเครดิตรัฐบาลส่งผลให้การระบายสตอกข้าวของล่าช้า
MThai news
