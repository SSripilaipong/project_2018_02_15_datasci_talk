รองนายกฯกิตติรัตน์ ยืนยัน เศรษฐกิจไทย ไม่ได้ถดถอย มองบาทอ่อนช่วยส่งออก เดินหน้าลงทุนโครงสร้างพื้นฐาน
นายกิตติรัตน์ ณ ระนอง รองนายกรัฐมนตรีและรัฐมนตรีว่าการกระทรวงการคลัง กล่าวในรายการรัฐบาลยิ่งลักษณ์ พบประชาชน ถึงภาพรวมเศรษฐกิจไทย โดยยืนยันว่า เศรษฐกิจไทย ไม่ได้ถดถอย ซึ่งการที่เปรียบเทียบตัวเลขเศรษฐกิจ จะต้องเปรียบเทียบกับช่วงเดียวกันของปีก่อน ทั้งนี้มองว่า ในช่วงไตรมาส 2 ปี 56 มีเหตุการณ์สำคัญที่เกิดขึ้น คือ การที่ พม่าหยุดจ่ายก๊าซธรรมชาติให้กับไทย 1 สัปดาห์ จึงทำให้เอกชนต้องหยุดการผลิต รวมถึง ค่าเงินบาทที่แข็งค่าที่สุด ซึ่งเคยแข็งค่าถึง 28 บาทต่อดอลลาร์สหรัฐ จึงทำให้มีผลกระทบต่อภาพรวมการส่งออก  เพราะฉะนั้นไตรมาสที่ 2 จึงเป็นแค่ปัจจัยประกอบ แต่ไม่ใช่เศรษฐกิจถดถอย
อย่างไรก็ตาม มองว่า ค่าเงินบาทที่อ่อนค่าลงในขณะนี้ ถือว่าอยู่ในระดับที่เหมาะสม และเป็นระดับที่ดีต่อการส่งออกให้สามารถแข่งขันและควบคุมเงินเฟ้อได้
ส่วนแนวโน้มการขยายตัวของเศรษฐกิจไทยในไตรมาส 3  นายกิตติรัตน์ กล่าวว่า รัฐบาลยังคงเดินหน้ากระตุ้นเศรษฐกิจการลงทุนโดยเฉพาะอย่างยิ่งการลงทุนโครงสร้างพื้นฐาน ซึ่งทำให้นักลงทุนต่างชาติมีความมั่นใจ นอกจากนี้ ยังมีกองทุนน้ำมัน ที่คอยดูแลราคาน้ำมันไม่ให้ผันผวน ซึ่งจะทำให้เศรษฐกิจเดินหน้าต่อไปได้
