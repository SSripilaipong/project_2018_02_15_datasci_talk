ก.พาณิชย์ เล็งจัดงานแสดงสินค้าอาหารไทย ประกาศศักยภาพอาหารไทย และวัตถุดิบอาหารไทย ที่บริเวณหอไอเฟล ประเทศฝรั่งเศส ประมาณเดือน ก.ย. นี้

นางศรีรัตน์ รัษฐปานะ   อธิบดีกรมส่งเสริมการค้าระหว่างประเทศ เปิดเผยว่า กรมฯ มีแผนที่จะผลักดันโครงการครัวไทยสู่ครัวโลกที่ยุโรป ผ่านการจัดงานแสดงสินค้าอาหารไทยในรูปแบบพิเศษ เพื่อประกาศศักยภาพอาหารไทย และวัตถุดิบอาหารไทย ที่บริเวณหอไอเฟล ประเทศฝรั่งเศส ประมาณเดือน ก.ย. 56      โดยจะเชิญผู้ซื้อ ผู้นำเข้าทั่วยุโรปให้เดินทางมาร่วมงาน ซึ่งจะมีแสดงวิธีการทำอาหารไทยเมนูต่างๆ  รวมถึงเปิดโอกาสให้ผู้ร่วมงานได้ชิม และจัดให้มีการเจรจาธุรกิจ
สำหรับแผนการส่งเสริม และผลักดันร้านอาหารไทย กรมฯ จะเร่งผลักดันการให้เครื่องหมายไทย ซีเล็กซ์ กับร้านอาหารไทยที่มีคุณภาพและมาตรฐานผ่านเกณฑ์ที่กำหนด เพื่อเป็นหลักประกันว่าร้านนี้ผ่านเกณฑ์มาตรฐานจากรัฐบาลไทย ผู้บริโภคจึงมั่นใจได้ว่าการบริโภคอาหารไทยในร้านที่ได้เครื่องหมายจะได้รสชาติมาตรฐานไทยแท้ ซึ่งปัจจุบันได้มอบเครื่องหมายไทย ซีเล็กซ์ ให้กับร้านอาหารต่างๆ ทั่วโลกแล้วประมาณ 1,500 ร้าน
ทั้งนี้การผลักดันร้านอาหารไทย ให้มีการขยายตัวในตลาดต่างประเทศ นอกจากเป็นการโปรโมตให้อาหารไทยเป็นที่ยอมรับและรู้จักมากขึ้น ยังมีส่วนช่วยในการเพิ่มยอดการส่งออก โดยเฉพาะวัตถุดิบที่ใช้ในการปรุงอาหาร เช่น ข้าว ที่จะเน้นไปที่ข้าวหอมมะลิไทย รวมทั้งส่วนประกอบอาหารอื่นๆ ทั้งซอส เครื่องปรุงรส รวมไปถึงของใช้ของตกแต่งภายในร้าน
MThai news
