สศช. เผย คนไทยมากกว่า 14 ล้านครัวเรือนเสี่ยงถูกหลอกให้หลงเชื่อบริโภคสินค้าผิดกฎหมาย ที่โฆษณาชวนเชื่อทางวิทยุชุมชน เคเบิลและทีวีดาวเทียม

นายอาคม เติมพิทยาไพสิฐ   เลขาธิการคณะกรรมการพัฒนาการเศรษฐกิจและสังคมแห่งชาติ (สศช.) เปิดเผยภาวะสังคมไทย ไตรมาสที่ 2 ปี 56 ว่า ครัวเรือนไทยมีความเสี่ยงจากการถูกหลอกให้หลงเชื่อบริโภคสินค้า โดยเฉพาะผลิตภัณฑ์สุขภาพที่โฆษณาเกินจริง และอาจส่งผลกระทบต่อสุขภาพของผู้บริโภค รวมทั้งสูญเสียเงินโดยไม่จำเป็น
เพราะปัจจุบัน พบการขยายตัวของสื่อใหม่ ทั้งวิทยุชุมชนที่มีมากกว่า 7,000 สถานี รวมถึงเคเบิลและทีวีดาวเทียมกว่า 1,000 ช่องที่ประชาชนสามารถเข้าถึงได้มากกว่า 14 ล้านครัวเรือน ซึ่งส่วนใหญ่สื่อเหล่านี้เป็นแหล่งโฆษณาสินค้าที่ผิดกฎหมาย จึงขอให้หน่วยงานที่เกี่ยวข้องเข้ามากำกับดูแลให้เข้มงวดขึ้น
สำหรับธุรกิจ ผลิตภัณฑ์สุขภาพ ถือเป็นธุรกิจที่มีมูลค่าการโฆษณาสูงถึง 20,000 ล้านบาทต่อปี โดยผลิตภัณฑ์สำคัญที่โฆษณาผิดกฎหมาย คือ ยา ทั้งกลุ่มยาแผนโบราณ อาหาร และเครื่องสำอาง ขณะเดียวกันจากการเฝ้าระวังการโฆษณาผลิตภัณฑ์สุขภาพ พบว่า ส่วนใหญ่โฆษณาไม่ถูกต้อง บางผลิตภัณฑ์โฆษณาซ้ำ 50-80 รอบต่อวัน และมีกลยุทธ์ให้ผู้บริโภคตกเป็นเหยื่อโดยใช้ผู้ที่มีชื่อเสียง นักจัดรายการ หรือประสบการณ์การใช้เป็นการชวนเชื่อด้วย
อย่างไรก็ตาม การกำกับดูแลสื่อดังกล่าว ต้องขอความร่วมมือจาก อย. องค์กรปกครองส่วนท้องถิ่น (อปท.) และประชาชน ช่วยติดตามเฝ้าระวัง และร้องเรียนหากพบการโฆษณาไม่ถูกต้องโดยเฉพาะในพื้นที่ห่างไกล ขณะเดียวกันคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ (กสทช.) ซึ่งเป็นผู้ออกใบอนุญาตต้องนำข้อร้องเรียนมาเป็นส่วนหนึ่งในการพิจารณาให้ใบอนุญาตด้วย
MThai news
