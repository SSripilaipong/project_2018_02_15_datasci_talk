กลุ่มสมัชชาแท็กซี่ ยื่นศาลปกครอง ฟ้อง รมว.คมนาคม ต้องปรับอัตราขึ้นค่าโดยสารเริ่มแรกจาก 35 บาท เป็น 50 บาท อ้าง ค่าครองชีพสูง

นายสมบุญ จรรยาเลิศ ตัวแทนกลุ่มสมัชชาแท็กซี่แห่งชาติ ได้ยื่นฟ้องรัฐมนตรีว่าการกระทรวงคมนาคม ต่อศาลปกครอง เพื่อขอให้มีคำสั่งให้รัฐมนตรีว่าการกระทรวงคมนาคม พิจารณาปรับปรุงกฎกระทรวงที่เกี่ยวกับกำหนดอัตราค่าจ้างบรรทุกคนโดยสาร สำหรับรถรับจ้างและอัตราค่าจ้างให้เพิ่มขึ้น โดยคิดจากค่าครองชีพและต้นทุนที่สูงขึ้นตามความเป็นจริง
โดย นายสมบุญ กล่าวว่า กลุ่มสมัชชาแท็กซี่แห่งชาติ มีความต้องการให้ รัฐมนตรีว่าการกระทรวงคมนาคม ดำเนินการปรับอัตราเรียกเก็บค่าโดยสารเริ่มแรกจาก 35 บาท เป็นเพดานขั้นต่ำไม่เกิน 50 บาท ในระยะทางไม่เกิน 2 กิโลเมตรแรก และกิโลเมตรต่อไปไม่เกินกิโลเมตรละ 12 บาท ในกรณีที่ไม่สามารถเคลื่อนที่ หรือเดินรถต่อไปได้ให้เพิ่มขึ้นในอัตรานาทีละไม่เกิน 3 บาท
ส่วนกรณีการเรียกจ้างผ่านศูนย์บริการสื่อสารของผู้รับจ้าง จากเดิม 20 บาท ให้กำหนดได้ไม่เกิน 50 บาท และกรณีการจ้างจากท่าอากาศยาน หรือสถานที่ ที่กระทรวงคมนาคม ประกาศกำหนดให้กำหนดเรียกเพิ่มจากผู้โดยสารได้อีกไม่เกิน 100 บาท เนื่องจากเห็นว่า สภาพเศรษฐกิจในปัจจุบันมีค่าครองชีพ และต้นทุนสูงขึ้นจากอดีต โดยรัฐไม่สามารถควบคุมได้ แต่อัตราค่าโดยสารกลับถูกควบคุม ถือว่าไม่มีความยุติธรรมกับผู้ประกอบอาชีพแท็กซี่
