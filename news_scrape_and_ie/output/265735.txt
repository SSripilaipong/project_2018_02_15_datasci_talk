ชาว บุรีรัมย์  แห่ เข้าโรงตึ๊ง ขอเพิ่มวงเงิน และนำทองคำรูปพรรณไปจำนำ หลังราคาทองในประเทศปรับเพิ่มขึ้นอย่างต่อเนื่องทะลุ 21,000 บาทอีกรอบ ล่าสุดเช้านี้ ราคาทองคำเช้าปรับขึ้นอีก 100 บาท   ทองรูปพรรณขายออกบาทละ 21,650 บาท

ผู้สื่อข่าวรายงานว่า   หลังจากราคาทองคำรูปพรรณได้ปรับราคาเพิ่มสูงขึ้นบาทละกว่า 21,000 บาท ส่งผลให้ประชาชนต่างนำทองคำรูปพรรณมาจำนำอย่างคึกคัก ทั้งนี้จากการเปิดเผยของ นายอิทธิเดช ทิพยแสง ผู้จัดการสถานธนานุบาลเทศบาลเมืองบุรีรัมย์ ระบุว่า ช่วงนี้ได้มีประชาชนและเกษตรกรนำทองคำรูปพรรณ ไปจำนำและขอเพิ่มวงเงินรับจำนำ ที่สถานธนานุบาลเทศบาลเมืองบุรีรัมย์กันอย่างต่อเนื่องเพื่อนำเงินไปใช้จ่ายในครอบครัวและลงทุนทำนา
ดังนั้นทางสถานธนานุบาลฯ   จึงได้ขยายวงเงินรับจำนำทองคำรูปพรรณจากบาทละ 14,000 บาท เป็นบาทละ 16,000 บาท ซึ่งคาดว่าจะมีผู้มาใช้บริการทั้งจำนำไถ่ถอนไม่น้อยกว่าวันละ 300 ราย โดยเป็นผู้ที่นำทองมาจำนำและขอเพิ่มวงเงินมากกว่าร้อยละ 90  โดยสถานธนานุบาลฯ ได้เตรียมเงินสดไว้รองรับประชาชนที่จะมาใช้บริการถึง 200 ล้านบาท
นอกจากนี้ ทางสถานธนานุบาลฯ ยังได้ปรับลดอัตราดอกเบี้ยเพื่อช่วยเหลือพ่อแม่ผู้ปกครองและประชาชนในช่วงนี้อีกด้วย โดยเงินต้นไม่เกิน 5,000 บาทคิดอัตราดอกเบี้ยร้อยละ 50 สตางค์ เงินต้นตั้งแต่ 5,000 ขึ้นไปถึง 100,000 บาท คิดดอกเบี้ยร้อยละ 1 บาท จากเดิมเงินต้น 10,000 บาทขึ้นไป คิดดอกเบี้ยร้อยละ 1.25 บาท
ขณะที่ราคาทองคำวันนี้ (27 ส.ค.) สมาคมค้าทองคำ ได้ประกาศราคาทองคำครั้งที่ 1 เมื่อเวลา 09.34 น. ปรับขึ้น 100 บาท  ส่งให้ราคาทองคำแท่งรับซื้อบาทละ 21,150 บาท ขายออกบาทละ 21,250 บาท ทองรูปพรรณรับซื้อบาทละ 20,845 บาท ขายออกบาทละ 21,650 บาท
MThai news

