กสทช. คาดประมูลทีวีดิจิตอล เงินสะพัดกว่า 1 แสนล้านบาท  10-12 ก.ย.นี้ เปิดจำหน่ายเอกสารประมูล  นที ยันงานนี้ไม่มีฮั้ว

พ.อ.นที ศุกลรัตน์  ร องประธานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) และประธานคณะกรรมการกิจการกระจายเสียงและกิจการโทรทัศน์ (กสท.) เปิดเผยว่า วันนี้ (27 ส.ค.) กสทช. ได้ออกประกาศหนังสือเชิญชวนเข้าร่วมประมูลทีวีดิจิตอล 24 ช่อง ซึ่งจะเปิดจำหน่ายเอกสารการประมูลในวันที่ 10-12 กันยายนนี้ โดยจะจำหน่ายในราคาหมวดละ 1,070,000 บาท
การประมูลครั้งนี้ ได้รับความสนใจจากภาครัฐ และเอกชน มากกว่า 30-40 ราย เนื่องจากเป็นธุรกิจที่เกี่ยวข้องจากหลายภาคส่วน และเมื่อมีการเปิดประมูลทีวีดิจิตอล จะส่งต่อการกระตุ้นและการพัฒนาเศรษฐกิจของประเทศ รวมถึงการพัฒนาและสร้างผู้ประกอบการรายใหม่ โดยจะมีเงินหมุนเวียนในระบบเศรษฐกิจ จากการลงทุนในวงการโทรทัศน์ไม่ต่ำกว่า 100,000 ล้านบาทและมีแนวโน้มจะมีเงินหมุนเวียนในระบบเศรษฐกิจของประเทศไม่น้อยกว่า 200,000 ล้านบาท ใน 2-3 ปีข้างหน้า
พ.อ.นที กล่าวต่อว่า  การประมูลทีวีดิจิตอล ได้เตรียมการมาอย่างต่อเนื่องและดำเนินการตามขั้นตอนของกฎหมายอย่างละเอียดและรอบคอบสามารถตรวจสอบสอบได้ มีความโปร่งใสและเป็นธรรมต่อทุกฝ่าย
และยืนยันว่า ไม่มีการฮั้วประมูลอย่างแน่นอน เพราะบริษัทที่สนใจเข้าร่วมประมูลมีมากถึง 30-40 ราย จึงเป็นไปได้ยากที่จะเกิดการฮั้วประมูล อีกทั้งกฎกติกาที่กำหนดไว้ในเงื่อนไขการประมูล รวมถึงการห้ามถือหุ้นไขว้ ก็ถือเป็นการป้องกันไว้อีกชั้นหนึ่งแล้ว
MThai news
