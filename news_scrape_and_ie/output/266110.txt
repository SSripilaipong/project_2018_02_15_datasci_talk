กทค. อนุญาต บริษัท การบินไทย ให้บริการอินเทอร์เน็ตไร้สายแก่ผู้โดยสารบนเครื่อง คาดเริ่มใช้เดือนกันยายนนี้

นายเจษฎา ศิวรักษ์   เลขานุการประธานคณะกรรมการกิจการโทรคมนาคม (กทค.) เผยว่า ขณะนี้กำลังพิจารณาให้ใบอนุญาตการให้บริการอินเทอร์เน็ตไร้สาย (ไวไฟ) บนเครื่องบินให้กับ บริษัท การบินไทย จำกัด(มหาชน) โดยคาดว่าจะเริ่มให้บริการได้ตั้งแต่ต้นเดือนกันยายนเป็นต้นไป
ทั้งนี้ใบอนุญาตดังกล่าว  การบินไทยได้ยื่นขอใบอนุญาตมาที่คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เมื่อ 2 ปีที่แล้ว โดยได้ยื่นขออนุญาตให้บริการทั้งไวไฟ และมือถือพร้อมกัน แต่ติดปัญหาเรื่องกฎหมายของไทยเองที่กำหนดว่าคลื่นความถี่มือถือต้องได้รับการจัดสรรด้วยวิธีการประมูลเท่านั้น ดังนั้น กทค. จึงให้ใบอนุญาตไวไฟก่อน หลังจากนั้นจึงจะพิจารณาเรื่องมือถือในภายหลัง
สำหรับคลื่นที่ให้บริการไวไฟ   คือ 2.4 กิกะเฮิร์ตซ ซึ่งเป็นการให้ใบอนุญาตโดยอัตโนมัติสำหรับทุกรายที่ยื่นขอมา โดยหลังจากได้รับใบอนุญาตแล้ว การบินไทย ต้องเลือกผู้ให้บริการไวไฟอีกที ที่ปัจจุบันมีผู้ให้บริการอยู่ 2 รายทั่วโลก คือ แอร์โร โมบาย ประเทศอังกฤษ และ ออนแอร์ ของสวิตเซอร์แลนด์
MThai news
