มูลนิธิเพื่อผู้บริโภค ร้องศาลปกครอง หยุดการขึ้นราคาก๊าซ LPG ที่กระทรวงพลังงานประกาศจะเริ่มขึ้นในวันที่ 1 ก.ย.นี้

น.ส.สารี อ๋องสมหวัง  เลขาธิการมูลนิธิเพื่อผู้บริโภค เปิดเผย ในวันนี้ (2 9ส.ค.) เวลา 09.00 น. ตนเอง, น.ส.บุญยืน ศิริธรรม ประธานสหพันธ์องค์กรผู้บริโภค และ น.ส.รสนา โตสิตระกูล และเครือข่าย จะเดินทางไปยื่นฟ้องคดีต่อศาลปกครองสูงสุด แจ้งวัฒนะ เพื่อขอให้ศาลมีคำสั่งหยุดการขึ้นราคาก๊าซ LPGที่กระทรวงพลังงานประกาศจะเริ่มขึ้นในวันที่ 1 ก.ย.นี้ และขอให้ศาลพิจารณาคุ้มครองชั่วคราวระหว่างที่คดียังไม่มีคำพิพากษาด้วย
ขณะที่นายอิฐบูรณ์ อ้นวงษา  ผู้ประสานงานเครือข่ายประชาชนเจ้าของพลังงานไทย กล่าวว่า ก่อนหน้านี้ เครือข่ายประชาชนฯ มีหนังสือถึงรัฐมนตรีว่าการกระทรวงพลังงาน เรื่องขอให้รัฐบาลหยุดการขึ้นราคาก๊าซ LPG และขอให้ดำเนินการปฏิรูปกิจการพลังงานของประเทศโดยเร่งด่วน แต่เครือข่ายประชาชนฯ มิได้รับหนังสือใดๆ ตอบกลับจากกระทรวงพลังงาน
อย่างไรก็ตาม การให้ปรับขึ้นราคาก๊าซนั้น เพราะรัฐบาลมีมติ ครม.ให้นำก๊าซ LPG มาใช้ในปิโตรเคมี ทำให้เกิดภาวะขาดแคลน กระทั่งมีการนำเข้า แล้วเรียกเก็บเงินกองทุนแก้ปัญหา โดยผู้ใช้ก๊าซ LPG ต้องรับภาระในส่วนนี้ จึงไม่ถูกต้อง ฉะนั้นจึงต้องนำคดียื่นฟ้องนายกรัฐมนตรี, ครม. , รัฐมนตรีว่าการกระทรวงพลังงาน และผู้ที่เกี่ยวข้องต่อศาลปกครองสูงสุด เพื่อขอให้ศาลไต่สวน และมีคำสั่งคุ้มครองชั่วคราวระงับการขึ้นราคาไว้ก่อนด้วย
และวันนี้ เวลาประมาณ 13.00 น.   ตัวแทนเครือข่ายประชาชนเจ้าของพลังงานไทย จะตั้งโต๊ะแถลงข่าวที่บริเวณป้ายรถโดยสาธารณะ หน้าสำนักงานใหญ่ ปตท. ถ.วิภาวดีรังสิต เพื่อแจ้งถึงกิจกรรมของเครือข่ายฯทั้งหมดต่อไปด้วย
MThai news
