ก.พาณิชย์ เข้ม งัดกฎหมาย ทั้งจำทั้งปรับ เอาผิดร้านค้าฉวยโอกาสขึ้นราคาอาหาร หลังรัฐบาลทยอยปรับขึ้น ราคาก๊าซLPG

น.ส.นพพร ลิ้นทอง  รองอธิบดีกรมการค้าภายในเปิดเผยว่า ตามที่รัฐบาลมีนโยบายทยอยปรับขึ้น ราคาก๊าซหุงต้ม หรือแอลพีจี ภาคครัว กิโลกรัมละ 50 สตางค์ มีผลตั้งแต่วันที่ 1 กันยายนนี้เป็นต้นไป และจะปรับขึ้นกิโลกรัมละ 50 สตางค์ต่อเนื่องเป็น เวลา 6 เดือน จนถึงราคากิโลกรัมละ 24.82 บาท นั้น น.ส.วิบูลย์ลักษณ์ ร่วมรักษ์ อธิบดีกรมการค้าภายใน ได้สั่งการให้เจ้าหน้าที่ค้าภายในทั้งส่วนกลาง และส่วนภูมิภาค ออกตรวจสอบร้านค้า โดยเฉพาะร้านข้าวแกง และอาหารปรุงสำเร็จ
ทั้งนี้หากมีการตรวจสอบพบ ว่า ร้านค้าใดมีการค้ากำไร เกินควรก็จะดำเนินการตรวจสอบต้นทุนที่แท้จริง และหากพบว่ากระทำความผิดก็จะถูกดำเนินคดีตาม พ.ร.บ.ว่าด้วยราคาสินค้าและบริการ ซึ่งมีโทษจำคุกไม่เกิน 7 ปี ปรับไม่เกิน 1.4 แสนบาท หรือทั้งจำทั้งปรับ
รองอธิบดีกรมการค้าภายใน กล่าวว่า  เท่าที่รับฟังปัญหาในขณะนี้ อาจมีร้านค้าบางรายฉวยโอกาสขึ้นราคาอาหารปรุงสำเร็จเฉลี่ยอย่างน้อย 5 บาท กรมจึงต้องเร่งติดตามตรวจสอบ ดังนั้น หากประชาชนพบเห็นการฉวยโอกาส ค้ากำไรเกินควร ให้สามารถร้องเรียนมาสายด่วน 1569 โดยเท่าที่ดูภาพรวมราคาสินค้าเครื่องปรุงอาหาร เช่น น้ำปลา และซีอิ๊วขาว ก็ไม่ได้มีการปรับขึ้นราคาจึงไม่มีเหตุผลในการขยับราคาอาหารขึ้นแต่อย่างใด
MThai news

