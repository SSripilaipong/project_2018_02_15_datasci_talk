คลัง ระบุ เริ่มเห็นสัญญาณแนวโน้มเศรษฐกิจไทยช่วงครึ่งปีหลังกระเตื้องขึ้น แม้ส่งออกเดือน ก.ค.จะติดลบ 1.5%

นายเอกนิติ นิติทัณฑ์ประภาศ   รองผู้อำนวยการสำนักงานเศรษฐกิจการคลัง (สศค.) เปิดเผยรายงานภาวะเศรษฐกิจการคลังประจำเดือน ก.ค. 2556 ว่า การส่งออกเดือน ก.ค. 2556 ถึงแม้จะยังหดตัวเมื่อเทียบกับช่วงเดียวกันของปีก่อนอยู่ที่ -1.5% ต่อปี แต่เทียบกับเดือนก่อนหน้า พบว่ากลับมาขยายตัวที่ 0.8% ต่อเดือน
สำหรับเครื่องชี้ ด้านการบริโภคภาคเอกชน พบว่า แม้ในภาพรวมยอดจัดเก็บภาษีมูลค่าเพิ่ม ณ ราคาคงที่ในเดือนก.ค. 2556 จะหดตัวที่ -1.9% ต่อปี แต่ภาษีมูลค่าเพิ่มที่จัดเก็บบนฐานการบริโภคภายในประเทศยังคงขยายตัวเป็นบวกได้ที่ 5.5% ต่อปี
นอกจากนี้  ปริมาณการนำเข้าสินค้าอุปโภคบริโภคในเดือนก.ค. 2556 ขยายตัวเร่งขึ้นมาอยู่ที่ 9.0% ต่อปี เช่นเดียวกับการลงทุนภาคเอกชนในหมวดก่อสร้างที่วัดจากการทำธุรกรรมอสังหาริมทรัพย์ในเดือนก.ค. 2556 กลับมาขยายตัวเร่งขึ้นอยู่ที่ 29.9% ต่อปี
ขณะที่การลงทุน ภาคเอกชนในหมวดเครื่องมือเครื่องจักรที่วัดจากปริมาณการนำเข้าสินค้าทุนในเดือนก.ค. 2556 จะยังคงหดตัว -3.6% ต่อปี แต่เมื่อพิจารณาเทียบกับเดือนก่อนหน้าพบว่า สามารถขยายตัวที่ 8.7%
MThai news
