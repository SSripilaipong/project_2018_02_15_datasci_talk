นายกรัฐมนตรี พร้อมฟัง ปชป. ชงแก้ยางพารา ขณะเล็ง ถก มาเลย์ฯ อินโดนีเซีย ดูแลราคา ปัด มีแนวคิดใช้ พ.ร.บ.ความมั่นคง คุมม็อบ

น.ส.ยิ่งลักษณ์ ชินวัตร   นายกรัฐมนตรี และรัฐมนตรีว่าการกระทรวงกลาโหม ระบุว่า ได้มอบหมายให้กระทรวงเกษตรและสหกรณ์ ใช้เวทีพูดคุยกันกับผู้ชุมนุมเกษตรกรชาวสวนยาง เป็นทางออกในการแก้ไขปัญหา โดยยืนยันว่า เจ้าหน้าที่จะใช้หลักความอดทน ซึ่งขอความร่วมมือจากผู้ชุมนุมใช้เวทีเจรจาหารือกันจะดีกว่าและได้มีการประสานไปยัง ส.ส.ในพื้นที่แล้ว ซึ่งหวังว่าประชาชนจะให้ความร่วมมือ
ทั้งนี้ ปฏิเสธว่า   รัฐบาลไม่ได้มีแนวคิดใช้ พ.ร.บ.รักษาความมั่นคงกับผู้ชุมนุม โดยให้เจ้าหน้าที่ตำรวจเป็นผู้พิจารณา รวมถึงดูแลไม่ให้เกิดการปะทะกันระหว่างกลุ่มมวลชน
ขณะเดียวกัน  มีความเห็นตรงกันหลายข้อที่เป็นประโยชน์ กับ ส.ส.พรรคประชาธิปัตย์ ที่มีข้อเสนอแนะในที่ประชุมสภาวานนี้ โดยเฉพาะข้อเสนอที่ นายสุเทพ เทือกสุบรรณ ส.ส.สุราษฎร์ธานี พรรคประชาธิปัตย์ เสนอเรื่องการแปรรูปยางพารา โดยจะมีการประสานขอความร่วมมือไปยังทางการประเทศมาเลเซีย อินโดนีเซีย โดยจะให้กระทรวงเกษตรและสหกรณ์ประสานให้เกิดความต่อเนื่อง ในการดูแลราคายางร่วมกันในระยะยาว เพราะทั้ง 3 ประเทศ ต่างประสบปัญหาเดียวกัน
นอกจากนี้  ยังต้องขอความร่วมมือจากภาคเอกชนด้วย พร้อมทั้งหารือกับเอกอัครราชทูตจีน ประจำประเทศไทย เรื่องขยายความร่วมมือการรับซื้อสินค้าเกษตรของไทย อาทิ ข้าว นมพาสเจอร์ไรซ์และยางพารา โดยรัฐบาลได้เร่งหาทุกวิธีการเพื่อช่วยเกษตรกรอย่างเต็มที่


