“ก.ล.ต.- ตลท.” ระบุ ตลาดหุ้นไทยผันผวนจากปัจจัยภายนอก ยันยังไม่จำเป็นตั้งกองทุนพยุงหุ้น พร้อมย้ำโครงสร้าง ศก.ไทย แข็งแกร่ง เชื่อหากภาวะการเงินโลกกลับสู่ปกติ นักลงทุนต่างชาติจะกลับเข้ามาลงทุนในตลาดหุ้นไทยเอง

นายจรัมพร โชติกเสถียร  กรรมการและผู้จัดการตลาดหลักทรัพย์แห่งประเทศไทย (ตลท.) กล่าวภายหลังการหารือร่วมกับนายวรพล โสคติยานุรักษ์ เลขาธิการ สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) ถึงสถานการณ์หุ้นตกในช่วงนี้ โดยระบุว่า ยังไม่มีความจำเป็นที่ต้องจัดตั้งกองทุนพยุงหุ้น หรือมีมาตรการพิเศษดูแลภาวะการซื้อขายหลักทรัพย์
ทั้งนี้ การปรับตัวลดลงของตลาดหุ้น ไทยเกิดจากแรงขายของนักลงทุนต่างชาติที่ลดสัดส่วนการลงทุนในตลาดหุ้นเอเชียเพราะวิตกกังวลการที่ธนาคารกลางสหรัฐ (เฟด) จะลดขนาดมาตรการอัดฉีดสภาพคล่อง หรือ QE แต่มีแรงขายออกมาในประเทศกลุ่ม TIP คือ ไทย อินโดนีเซีย และฟิลิปปินส์ มากกว่าประเทศอื่นๆ เนื่องจากมีความกังวลปัญหาการขาดดุลบัญชีเดินสะพัด
ดังนั้น ตลท. จะสื่อสารให้ข้อมูลกับนักลงทุนต่างชาติผ่านทางโบรกเกอร์ต่างชาติ และนักวิเคราะห์หลักทรัพย์ว่า พื้นฐานเศรษฐกิจของไทยยังแข็งแกร่ง แตกต่างจากอินโดนีเซียและฟิลิปปินส์ เพื่อให้นักลงทุนต่างชาติเข้าใจในเศรษฐกิจไทยอย่างถูกต้อง
ด้านนายวรพล โสคติยานุรักษ์  เลขาธิการสำนักงานคณะกรรมการกำกับหลักทรัพย์ และตลาดหลักทรัพย์ หรือ ก.ล.ต. กล่าวว่า การปรับตัวลดลงของตลาดหุ้นไทยจะเป็นการปรับฐานเพียงชั่วคราว โดยขณะนี้ต่างชาติขายหุ้นไทยออกมามากแล้ว เชื่อว่าเมื่อภาวะการเงินโลกกลับสู่ภาวะปกตินักลงทุนต่างชาติจะกลับมาลงทุนในตลาดหุ้นไทยอย่างแน่นอน เนื่องจากบริษัทจดทะเบียนไทยมีฐานะมั่นคง อัตราหนี้สินต่อทุนต่ำเพียง 1:27 ผลประกอบการดี
ขณะที่ภาพรวมเศรษฐกิจ ยังแข็งแกร่ง พื้นฐานเศรษฐกิจยังไม่เปลี่ยนแปลงและขณะนี้ราคาหุ้นไทยถูกลงมาก มีหุ้นมากกว่า 100 บริษัท ราคาต่ำกว่ามูลค่าทางบัญชี ดังนั้น จึงไม่จำเป็นต้องตั้งกองทุนพยุงหุ้น
MThai news
