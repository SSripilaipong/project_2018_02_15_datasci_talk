จากกรณีที่มีคนโพสต์ภาพในเว็บไซต์ต่างๆ ระบุ ผนังห้องชุดโครงการเดอะ เบส ไม่ได้มาตราฐานมีการสอดใส้พลาดสติก รวมถึงโฟมอยู่ข้างใน จนทำให้มีเสียงวิพากษ์วิจารณ์ พร้อมเรียกร้องให้เจ้าของโครงการออกมารับผิดชอบนั้น
วันนี้ (1ก.ย.) บริษัท แสนสิริ จำกัด (มหาชน) ได้ส่งอีเมล์ถึงผู้สื่อข่าวชี้แจงถึงเหตุดังกล่าว โดยระบุว่า

“บริษัท แสนสิริ จำกัด (มหาชน) ได้รับทราบข้อบกพร่องของงานก่อสร้างนี้แล้ว โดยรู้สึกเสียใจต่อเหตุการณ์ที่เกิดขึ้นและไม่ได้นิ่งนอนใจที่จะแก้ไขข้อบกพร่องที่เกิดขึ้นโดยทันที คุณอุทัยในฐานะผู้บริหารที่ดูแลโครงการคอนโดมิเนียมของแสนสิริ ได้เข้าไปตรวจสอบห้องชุดที่เกิดข้อ
บกพร่องพร้อมด้วยทีมที่ปรึกษาและผู้รับเหมางานก่อสร้างหลักตั้งแต่วันแรกที่มีประเด็น คือในวันพฤหัสที่ผ่านมานี้ซึ่งก็พบว่ามีข้อบกพร่องเกิดขึ้นจริงในห้องชุดดังกล่าวและทางบริษัทก็พร้อมจะแก้ไข รวมทั้งจะทำการตรวจสอบผนังของห้องชุดทุกห้องในลำดับต่อไป
แต่เนื่องจากกระแสในเรื่องนี้มีการกระจายออกไปอย่างรวดเร็วและมีความคลาดเคลื่อนจากข้อเท็จจริงทำให้เกิดการเข้าใจผิดในบางประเด็นว่าบริษัทฯได้มีการตรวจสอบห้องชุดในโครงการทั้งหมดแล้ว
ดังนั้น บริษัท แสนสิริ จำกัด(มหาชน) จึงขอยืนยันอีกครั้งว่าบริษัทได้ให้ความสำคัญกับประเด็นนี้มาก มุ่งมั่น จริงจังและจริงใจในการแก้ไขความบกพร่องดังกล่าวจนเป็นที่เรียบร้อยบริษัทฯ ยังอยู่ในระหว่างการตรวจสอบและยังไม่ได้มีข้อสรุปใดๆตามที่มีกระแสในขณะนี้ หรือมีกระแสในทำนองว่าบริษัทไม่ใส่ใจความรู้สึกของลูกค้าอย่างแน่นอน เพราะบริษัทฯ ถือหลักความถูกต้องและพึงพอใจของลูกค้าเป็นสิ่งที่เราให้ความสำคัญที่สุด โดยมาตรการดำเนินงาน มีดังนี้
1. บริษัทฯจะจัดทีมเฉพาะกิจเพื่อตรวจสอบงานก่ออิฐฉาบปูนของผนังห้องชุดทั้งหมดของโครงการ THE BASE SUKHUMVIT 77 โดยได้เริ่มมาแล้วตั้งแต่วันที่ 30 สิงหาคมที่ผ่านมาไปจนกว่าจะดำเนินการตรวจสอบจนครบทั้งหมด 
  2. บริษัทฯจะจัดหาหน่วยงานภายนอกที่มีความเชี่ยวชาญเรื่องงานวิศวกรรมร่วมเข้ามาตรวจสอบด้วย 
  3. จัดแผนในการดำเนินการตรวจสอบคุณภาพผนังห้องชุดในทุกโครงการที่มีผู้รับเหมาหลัก RTH เป็นผู้รับเหมาก่อสร้างที่ผ่านมาด้วย เพื่อสร้างความมั่นใจแก่ผู้อยู่อาศัยในอาคารชุด
ส่วนรายละเอียดต่างๆ ทุกท่านสามารถติดตามได้จากเว็บไซต์แสนสิริ ทั้งนี้ คุณอุทัย อุทัยแสงสุข จะชี้แจงทุกประเด็นในการแถลงข่าววันอังคารที่ 3 กันยายนนี้ เวลา 10.00 น. ณ ห้องดวงกมล ชั้น 2 โรงแรมเดอะ สุโกศล ถ.ศรีอยุธยา และจะตอบในทุกข้อสงสัยของสื่อมวลชน”
สุดท้ายนี้ บริษัท แสนสิริ จำกัด(มหาชน) ขอแสดงความเสียใจอีกครั้งสำหรับเหตุการณ์นี้และทางเราจะดำเนินการแก้ไขข้อบกพร่องนี้กับลูกบ้านและหน่วยงานที่เกี่ยวข้องอย่างใกล้ชิดและรวดเร็ว สำหรับลูกบ้านโครงการอื่นๆ ของแสนสิริที่มีความประสงค์จะให้เข้าตรวจสอบความแข็งแรงของผนังของห้องชุดที่อยู่อาศัยของตนในโครงการแสนสิรินั้น ทางแสนสิริจะจัดเตรียมอุปกรณ์และทีมงานตรวจสอบในลำดับต่อไปเพื่อมอบความอุ่นใจในการอยู่อาศัยในโครงการของแสนสิริแก่ครอบครัวแสนสิริทุกคน
Mthai News
