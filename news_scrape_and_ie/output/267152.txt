ราคาที่ดินในกทม.ปรับขึ้นอย่างต่อเนื่องสุขุมวิทตอนต้นราคาสูงถึง 1.8 ล้านบาทต่อ ตร.ว. ดัน ราคาคอนโดฯพุ่งตาม

นายชนะ นันทจันทูล  กรรมการผู้จัดการ บริษัท เซ็นจูรี่ 21 เรียลตี้ แอฟฟิลิเอทส์ (ประเทศไทย) เปิดเผยว่า ใน 1-2 ปีข้างหน้าราคาขายที่ดินบางแปลงอยู่ใกล้กับแนวรถไฟฟ้าจะปรับขึ้นสูงถึง 2 ล้านบาทต่อ ตร.ว. ทำให้โครงการคอนโดมิเนียมจะมีราคาขายเริ่มต้น 1.8-2 แสนบาทต่อ ตร.ม. หลังจากบริษัทพัฒนาอสังหาริมทรัพย์รายใหญ่เร่งซื้อที่ดินในเมืองจำนวนมาก ส่งผลให้ราคาที่ดินหลายแปลงขยับขึ้นไม่ต่ำกว่า 100%
ทั้งนี้ แม้ภาวะเศรษฐกิจจะผันผวน  แต่ที่ดินแนวรถไฟฟ้ายังปรับเพิ่มขึ้นต่อเนื่อง อย่างล่าสุดที่ดินในซอยสุขุมวิท 55 เริ่มขายที่ราคา 1.3 ล้านบาทต่อ ตร.ว. และบริษัทอยู่ระหว่างต่อรองซื้อที่ดินย่านสุขุมวิทตอนต้น ราคาก็สูงถึง 1.8 ล้านบาทต่อ ตร.ว.
นอกจากนี้   เมื่อที่ดินในเมืองปรับสูงขึ้นต่อเนื่อง เป็นแรงกดดันทำให้ผู้ประกอบการรายใหญ่ต้องออกไปลงทุนหัวเมืองต่างจังหวัดมากขึ้น เพื่อสร้างการเติบโตด้านยอดขายและรายได้ ส่งผลให้ราคาที่ดินหัวเมืองต่างจังหวัดเพิ่มสูงเช่นกัน
นายอุทัย อุทัยแสงสุข   รองกรรมการผู้จัดการอาวุโส สายงานพัฒนาธุรกิจและพัฒนาโครงการแนวสูง บริษัท แสนสิริ กล่าวว่า ราคาประเมินที่ดินในต่างจังหวัดปรับสูงขึ้นต่อเนื่อง เช่น จ.พิษณุโลก และเพชรบูรณ์ ขยับขึ้น 100% ชะอำ ขึ้น 60-100% จอมเทียน เพิ่มขึ้น 150-200% เป็นต้น
ข้อมูลจากเว็บไซต์โพสต์ทูเดย์
