ยิ่งลักษณ์ ชวน จีน ร่วมลงทุนในโครงการ Rubber City พัฒนาอุตสาหกรรมยางพาราไทย ด้านโฆษกรัฐบาล เผย ภาครัฐและเอกชนจีน พร้อมให้ความสนับสนุนอย่างเต็มที่

นายธีรัตถ์ รัตนเสวี   โฆษกประจำสำนักนายกรัฐมนตรี เปิดเผยว่า การเดินทางเยือนนครหนางหนิงสาธารณรัฐประชาชนจีน ของนางสาวยิ่งลักษณ์ ชินวัตร นายกรัฐมนตรีและรัฐมนตรีว่าการกระทรวงกลาโหม ได้มีโอกาสพบปะหารือกับทั้งภาครัฐและเอกชนของจีนเกี่ยวกับการสนับสนุนสินค้าเกษตรของไทยโดยเฉพาะยางพารา ซึ่งทั้งภาครัฐและเอกชนจีน พร้อมให้การสนับสนุนและพัฒนาอุตสาหกรรมยางพาราของไทยอย่างเต็มที่
ทั้งนี้ นายหลี่ เค่อ เฉียง   นายกรัฐมนตรีสาธารณรัฐประชาชนจีน บอกว่าสนใจยางพาราของไทย เพราะจีนมีความต้องการยางพาราเพื่อมาพัฒนาสินค้าอุตสาหกรรมอื่น ๆ จึงจะมอบหมายให้มีการประสานงานกับภาคเอกชนในการเจรจากับไทยต่อไป
ขณะเดียวกัน นายกรัฐมนตรียังได้ชักชวนให้จีนเข้ามาร่วมลงทุนในโครงการ Rubber City ของไทย โดยเห็นว่าจีนมีเทคโนโลยีการแปรรูปยางพาราที่ก้าวหน้า ซึ่งนายกรัฐมนตรีจีนตอบรับในโครงการดังกล่าว เพราะเห็นว่าจะเป็นประโยชน์ต่อทั้งสองประเทศ
นอกจากนี้   นายโภคิน พลกุล นายกสมาคมวัฒนธรรมและเศรษฐกิจไทย – จีนได้พาประธานบริษัทรับเบอร์วัลเลย์ (Rubber Valley) ซึ่งเป็นบริษัทยางพาราที่ใหญ่ที่สุดแห่งหนึ่งในจีนเข้าพบหารือกับนายกรัฐมนตรี โดยภาคเอกชนของจีนกล่าวว่าปัจจุบันกำลังการผลิตยางพาราทั่วโลกมีประมาณ 10 ล้านตัน เฉพาะจีนประเทศเดียวมีความต้องการบริโภคยางพาราถึง 1 ใน 3 หรือประมาณ 3 ล้าน 5 แสนตัน ซึ่งเป็นปริมาณที่ใกล้เคียงกับที่ประเทศไทยผลิตได้
ดังนั้นถ้าไทยกับจีน จับมือเป็นพันธมิตรด้านอุตสาหกรรมยางพาราแล้ว จะยิ่งเป็นประโยชน์ต่อทั้งสองฝ่าย เพราะไทยในฐานะเป็นผู้ผลิตยางพาราต้นน้ำ สามารถที่จะทำงานอย่างใกล้ชิดกับประเทศจีนที่นำยางพาราไปแปรรูปต่อได้
ทั้งนี้นายกรัฐมนตรี ยังได้ชักชวนให้เอกชนจีนเข้าไปลงทุนและนำเทคโนโลยีการแปรรูปยางพาราไปที่ประเทศไทย และระบุว่าไทยพร้อมต้อนรับและให้สิทธิประโยชน์ด้านการลงทุน และได้มอบหมายให้นายกสมาคมวัฒนธรรมและเศรษฐกิจไทย – จีน หารือร่วมกับเอกชนจีนต่อไป
ขณะเดียวกัน จีนอยู่ระหว่างการผลักดันให้การกำหนดราคายางพารามาจากประเทศผู้ผลิต ไม่ใช่เกิดจากตลาดซื้อขายล่วงหน้าในต่างประเทศซึ่งสร้างความผันผวนให้กับราคายางพารามาก
MThai news
