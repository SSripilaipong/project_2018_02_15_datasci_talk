เอกชน แนะ รัฐบาลลดภาษีหัก ณ ที่จ่าย 3% เหลือ 0.5-1% เพื่อกระตุ้นการค้าชายแดน  และควรจัดตั้งเขตฟรีโซน บริเวณด่านการค้าชายแดนถาวร เพื่อรับคืนภาษีมูลค่าเพิ่ม


นายอิสระ ว่องกุศลกิจ   ประธานสภาหอการค้าแห่งประเทศไทย เปิดเผยหลังการประชุมคณะกรรมการร่วมภาคเอกชน 3 สถาบัน (กกร.) ว่า รัฐบาลควรหันมากระตุ้นการค้าชายแดนกับประเทศเพื่อนบ้าน คือ กัมพูชา ลาว พม่า เวียดนาม และมาเลเซีย โดยเฉพาะมาเลเซีย ที่มีมูลค่าการค้าชายแดนคิดเป็น 30% ของมูลค่าการค้าชายแดน ที่ขณะนี้มียอดรวมใกล้แตะ1ล้านล้านบาท และควรเร่งปรับปรุงด่านการค้าชายแดนด้วยเช่นกัน
สำหรับภาพรวมการส่งออก  แม้ว่าการส่งออกชะลอตัวลง แต่ตลอดปีนี้ ด้านปริมาณสินค้าส่งออกจะยังคงเติบโตได้จากปีที่ผ่านมา ส่วนอัตราการเพิ่มขึ้นยังไม่สามารถระบุได้อย่างชัดเจน
ด้านนายพยุงศักดิ์ ชาติสุทธิผล   ประธานสภาอุตสาหกรรมแห่งประเทศไทย (ส.อ.ท.) เห็นว่าภาครัฐควรจะเพิ่มการส่งเสริมการค้าชายแดนให้มากขึ้น โดยควรจะลดภาษีหัก ณ ที่จ่าย ที่เกิดจากการค้าระหว่างประเทศ จากปัจจุบันที่เก็บอัตรา 3% ลดลงเหลือ 0.5-1% เป็นการชั่วคราว เพื่อเพิ่มสภาพคล่อง และศักยภาพการแข่งขันของผู้ประกอบการ
นอกจากนี้ ควรจัดตั้งเขตฟรีโซน หรือ เขตเศรษฐกิจพิเศษ ในบริเวณด่านการค้าชายแดนถาวรทั่วประเทศ เพื่อให้สินค้าที่จะส่งออกไปยังประเทศเพื่อนบ้านได้รับการคืนภาษีมูลค่าเพิ่ม 7% ซึ่งตามปกติสินค้าที่ส่งออกจะได้รับสิทธิ์นี้ แต่การค้าชายแดนที่ผ่านมาไม่ได้รับสิทธิ์ดังกล่าวเลย เพราะไม่มีการตั้งเขตฟรีโซนที่ชัดเจน
ดังนั้นหากตั้งได้ ก็จะทำให้การค้าชายแดนปีละกว่า 9 แสนล้านบาท จะมีเม็ดเงินกว่า 2 หมื่นล้านบาท เข้ามาหมุนเวียนในระบบเศรษฐกิจภายในประเทศรวมทั้งควรจะเข้าไปช่วยเหลือให้ประเทศเพื่อนบ้าน เชื่อมต่อถนนไปยังด่านการค้าต่างๆ ให้มีความสะดวก รวดเร็ว
MThai news
