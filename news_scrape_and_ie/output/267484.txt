สมาคมผู้ส่งออกข้าวไทย เผย  7เดือนแรกส่งออกข้าวลดลงร้อยละ 5.6 เมื่อเทียบกับช่วงเดียวกันของปีก่อน พร้อมระบุ ข้าวไทยแพงกว่าคู่แข่งถึง 60 ดอลลาร์สหรัฐ/ตัน

สมาคมผู้ส่งออกข้าวไทย สรุปสถานการณ์ส่งออกและคาดการณ์การส่งออกข้าวในช่วง 7 เดือนแรกของปี 2556 (มกราคม-กรกฎาคม) มีปริมาณทั้งสิ้น 3.61 ล้านตัน มูลค่า 75,350 ล้านบาท โดยที่ปริมาณส่งออกลดลงร้อยละ 5.1 และมูลค่าส่งออกลดลงร้อยละ 5.6 เมื่อเทียบกับช่วงเดียวกันของปี 2555 ที่มีการส่งออกปริมาณ 3.8 ล้านตัน มูลค่า 79,810 ล้านบาท โดยประเทศผู้นำเข้าข้าวไทย 5 อันดับแรก ประกอบด้วย 1.อิรัก ปริมาณ 576,494 ตัน 2.เบนิน ปริมาณ 442,776 ตัน 3. สหรัฐอเมริกา ปริมาณ 218,709 ตัน 4.ญี่ปุ่น ปริมาณ 206,223 ตัน 5.ไอวอรีโคสต์ ปริมาณ 193,585 ตัน
อย่างไรก็ตาม  แม้ว่าในช่วง 7 เดือนปริมาณการส่งออกข่าวจะไม่ได้นัก แต่ในเดือนกรกฎาคมที่ผ่านมา การส่งออกข้าวมีปริมาณเพิ่มขึ้นอย่างเห็นได้ชัดจากเดือนก่อน เนื่องจากมีการส่งมอบข้าวขาวให้แก่ประเทศอิรักและอิหร่านเพิ่มขึ้นจากเดือนก่อน โดยจะเห็นได้ว่าในเดือนก่อนมีการส่งออกข้าวขาวเป็นจำนวนกว่า 330,000 ตัน
ขณะเดียวกัน ก็มีการส่งออกข้าวนึ่งไปยังประเทศเบนิน แอฟริกาใต้ และเยเมนเพิ่มขึ้นจากเดือนก่อนเช่นเดียวกัน โดยในเดือนที่ผ่านมามีการส่งออกข้าวนึ่งประมาณ 150,000 ตัน ส่วนข้าวหอมมะลินั้นยังคงมีการส่งออกอย่างต่อเนื่องไปยังตลาดหลัก เช่น สหรัฐอเมริกา ฮ่องกง กานา และไอวอรีโคสต์
สำหรับภาวะการค้าข้าว ในตลาดการค้าปกตินั้น ราคาข้าวภายในประเทศปรับตัวอ่อนลงประกอบกับภาวะค่าเงินบาทที่อ่อนค่าลงตามสภาวะเศรษฐกิจของโลกนั้น ได้ส่งผลให้ราคาข้าวส่งออกปรับตัวลดลงด้วย โดยในขณะนี้ราคาข้าวของไทยห่างจากประเทศคู่แข่งประมาณ 60 ดอลลาร์สหรัฐ/ตัน โดยราคาข้าวขาว 5% ของเวียดนาม (ข้อมูลจาก ORYZA.COM) อยู่ที่ระดับ 380-390 ดอลลาร์สหรัฐ/ตัน (เป็นราคาที่ต่ำที่สุดในตลาด)
ขณะที่อินเดีย เสนอขายข้าวขาว 5% ที่ 410-420 ดอลลาร์สหรัฐ/ตัน (เอฟโอบี) และปากีสถานเสนอขายที่ 400-410 ดอลลาร์สหรัฐ/ตัน (เอฟโอบี) ในขณะที่ราคาข้าวขาว 5% ของไทยอยู่ที่ 442 ดอลลาร์สหรัฐ/ตัน (เอฟโอบี) (ราคาประกาศโดยสมาคมผู้ส่งออกข้าวไทย ณ วันที่ 28 ส.ค.2556)
MThai news
