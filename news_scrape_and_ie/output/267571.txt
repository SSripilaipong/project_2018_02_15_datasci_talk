

นายภักดีหาญส์ หิมะทองคำ   รองโฆษกประจำสำนักนายกรัฐมนตรี กล่าวว่าที่ประชุมคณะรัฐมนตรี ( ครม.) อนุมัติตามที่กระทรวงการคลังเสนอ ร่างพ.ร.บ.ประมวลรัษฎากร การให้สิทธิประโยชน์ทางภาษี กรณีการบริจาคเงินให้พรรคการเมือง ตามพ.ร.บ.ประกอบรัฐธรรมนูญว่าด้วยพรรคการเมือง พ.ศ. 2550 โดยกำหนดให้เงินที่บริจาคแก่พรรคการเมือง ไม่เกิน 5,000 บาท สามารถนำมาหักเป็นค่าลดหย่อนรายได้สุทธิ เพื่อเสียภาษีเงินได้บุคคลธรรมดา ซึ่งเป็นการให้สิทธิประโยชน์ทางภาษีอากร เพื่อให้เป็นไปตามบทบัญญัติของรัฐธรรมนูญ 2550
นอกจากนี้ เฉพาะเงินบริจาคที่ไม่เกิน 20,000 บาท ในแต่ละรอบระยะเวลาบัญชีเป็นรายจ่ายในการคำนวณ กำไรสุทธิเพื่อเสียภาษีเงินได้นิติบุคคล

ด้านนายกิตติรัตน์ ณ ระนอง   รองนายกรัฐมนตรี และรมว.คลัง เปิดเผยว่า ที่ประชุมคณะรัฐมนตรี(ครม.) เห็นชอบร่าง พ.ร.ก.แก้ไข พ.ร.บ.สุรา พ.ศ.2493  เป็นการปรับปรุงแก้ไขกฎหมายฉบับเดิมที่ใช้มานาน อีกทั้งสินค้าเกือบทุกรายการมีอัตราภาษีที่ชนเพดานแล้ว ซึ่งการปรับโครงสร้างภาษีสรรพสามิตในครั้งนี้  ทำให้สามารถดูแลได้ครอบคลุมทุกกลุ่มประเภท
ทั้งนี้ นายกิตติรัตน์ยืนยันว่ารัฐบาลไม่ประสงค์จะปรับเปลี่ยนโครงสร้างภาษีเพื่อให้มีรายรับจากภาษีสุราเพิ่มขึ้นแต่อย่างใด
อย่างไรก็ตาม อัตราภาษีใหม่ตามโครงสร้างภาษีใหม่ จะทำให้สุราหรือเครื่องดื่มที่มีแอลกอฮอล์ผสมต้องปรับราคาเพิ่มขึ้นทุกยี่ห้อ โดยเฉพาะเบียร์ คาดว่าจะปรับราคาขายปลีกขึ้นตั้งแต่ 3 บาทไปจนถึง 7 บาทต่อขวด รวมถึง เบียร์ที่มีดีกรีสูง(เช่น ช้าง และลีโอ)จะมีภาระภาษีเพิ่มขึ้น 32-34% ต่อขวด
MThai news
