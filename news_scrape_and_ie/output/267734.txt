
ช็อก!… ช็อกมากจริงๆเมื่อ ข้อมูลของ World Economic Forum (WEF)- The Global Information Technology Report 2013 ได้จัดอันดับคุณภาพการศึกษาของประเทศไทยในกลุ่มอาเซียน อยู่ในอันดับที่ 8 ซึ่งเป็นกลุ่ม ที่มีคะแนนต่ำที่สุด รองจากประเทศเวียดนาม ที่ได้อันดับ 7 และประเทศกัมพูชาอันดับ 6
หรือจะพูดกันตรงๆก็คือคุณภาพการศึกษาต่ำ…ต่ำเอามากๆ ว่างั้นเถอะ หากนำ พม่า ลาว มาร่วมประเมิน ประเทศไทยอาจหน้าแหกมากกว่านี้
งานนี้ต้องขอขอบคุณที่ WEF ยังไว้หน้าประเทศไทย…
แต่ก็นั่นแหละ…ผู้บริหารประเทศ และผู้ที่เกี่ยวข้อง จะรู้ร้อน รู้หนาวกันบ้างหรือไม่…เนื่องเพราะเรื่องนี้ถูกวิพากษ์กล่าวขานกันมาตลอด หลายยุค หลายสมัย ไม่ใช่จะเกิดขึ้นในปีนี้
อดีตที่ผ่านมาก็มีการเสนอให้รื้อ ให้ปรับ ระบบการศึกษาไทย แต่ก็ไปไม่ถึงไหน ทำได้ก็แค่ปรับเงินเดือนครูอาจารย์เพิ่มขึ้น เรื่องประสิทธิภาพการสอนไม่ต้องถูกถึง…ก็เห็นๆกันอยู่
เป็นเพราะผู้ที่เกี่ยวข้อง วิ่งวุ่น วนไป วนมาอยู่กับปัญหาตนที่ปะปนกับการเมือง
ไทยประกาศลั่นว่าจะเป็น ศูนย์กลางโลจิสติกส์ในอาเซียนเมื่อประตูการค้าเสรีเกิดขึ้นเต็มรูปแบบปี 2558 และงบประมาณก็กำลังจะถูกละเลงนับ ล้านล้านบาท หลังจากร่างพ.ร.บ.เงินกู้ 2 ล้านล้านบาทผ่านความเห็นชอบของรัฐสภา
ไทยประกาศลั่นว่าจะเป็น ศูนย์กลางอุตสาหกรรมซอฟต์แวร์ อุตสาหกรรมยานยนต์ ในอาเซียน …วางตัวเองเป็นศูนย์กลาง มันทุกอย่าง ทุกเรื่อง รวมที่เรื่องการศึกษาก็เช่นกัน
ยกยอตัวเองต่างๆนานา น่าอนาถ…น่าอนาถเพราะมองแต่ “เงา” ไม่มองสภาพความเป็นจริงของตน ก็อย่างที่อาจารย์ท่านหนึ่งได้เคยบอกไว้ว่า คนไทยมีความเข้าใจผิดๆ ต่ออาเซียน 5 ประการ
1.คิดเสมอว่าตัวเองเป็นพี่ใหญ่ของอาเซียน แต่แท้จริงแล้ววันนี้ สิงคโปร์ มาเลเซีย ต่างหากที่นำหน้าไทยไปไกลมาก รวมทั้ง เวียดนาม ที่ได้แซงหน้าไทยไปเรียบร้อย
2. มักคิดว่าเพื่อนบ้านเห็นคนไทยเป็นแบบอย่าง เพราะแม้คนลาวและกัมพูชา ยังชอบดูทีวีและใช้สินค้าไทย
3. ยึดติดว่าภาษาไทยจะเป็นภาษาหลัก ทั้งที่มีคนใช้อยู่แค่ 67 ล้านคน
4.ในแง่ภูมิศาสตร์เมื่อเปิดประชาคมอาเซียน ไทยจะกลายเป็นศูนย์กลาง เพราะมีประเทศเพื่อนบ้านล้อมรอบ และการเป็นศูนย์กลางนั้นก็มีทั้งผลดีและเสีย ไทยเตรียมปรับตัวอย่างไร
5.หลงผิดว่ามหาวิทยาลัยของไทยดีแล้ว ไม่จำเป็นต้องเรียนที่อื่นหรือนิยมเรียนต่อที่สหรัฐ อังกฤษ ทั้งที่มีมหาวิทยาลัยชั้นนำในอาเซียนอีกหลายแห่ง
นี่เองที่ทำให้ประเทศไทยกำลังตกอยู่ในสภาวะถอยหลัง…ถอยหลังไปไกลในขณะที่ประเทศเพื่อนบ้านในกลุ่มอาเซียน เช่น เวียดนาม และ กัมพูชา หรือ แม้กระทั้ง ลาว พม่า เดินหน้าพัฒนาต่อเนื่อง
สีซอ…จนปวดเมื่อย ก็เพียงแต่หวังว่าท่านผู้ทรงเกียรติทั้งหลายจะรับฟัง…อย่ามัวแต่ดูนาฬิกาหรูเรือนละ 7 หมื่น นั่งเก้าอี้หลุยส์กันตูดบวมหละท่าน…สวัสดี
“แมนเมือง”
MThai News
