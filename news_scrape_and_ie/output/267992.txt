กรุงเทพโพล เผย คนกรุง กังวลมากกับราคาสินค้าอาจสูงขึ้น หลังขึ้น LPG ทางด่วน ค่าไฟ วอนรัฐบาลเร่งแก้ปัญหาของแพง ก่อนปฏิรูปการเมือง

ศูนย์วิจัยมหาวิทยาลัยกรุงเทพ หรือ กรุงเทพโพล ได้ทำการสำรวจความคิดเห็นของประชาชนเรื่อง “คนกรุงกับปัญหาค่าครองชีพ หลังรัฐขึ้นราคาก๊าซหุงต้ม – ค่าทางด่วน – ค่าไฟ” โดยเก็บข้อมูลจากประชาชนอายุ 18 ปี ขึ้นไป ในพื้นที่กรุงเทพมหานคร จำนวนทั้งสิ้น 1,188 คน พบว่า คนกรุงเทพฯ ร้อยละ 73.5 กังวลมากถึงมากที่สุดต่อราคาสินค้าที่อาจจะสูงขึ้น หลังมีการขึ้นราคาก๊าซหุงต้ม-ค่าทางด่วน-ค่าไฟ และเมื่อถามต่อว่า การขึ้นราคาก๊าซหุงต้ม-ค่าทางด่วน-ค่าไฟ จะส่งผลกระทบต่อภาระทางการเงินของประชาชนมากน้อยเพียงใด ร้อยละ 75.8 เห็นว่า จะกระทบมากถึงมากที่สุด
นอกจากนี้ เมื่อถามว่า “ปัจจุบันราคาข้าวของแพงขึ้น ส่งผลต่อชีวิตความเป็นอยู่ของท่านหรือไม่” ร้อยละ 87.2 เห็นว่า ส่งผล โดยร้อยละ 40.0 ระบุว่า มีเงินออมน้อยลงกว่าเดิม และร้อยละ 29.2 ระบุว่า แทบไม่มีเงินออมเลย ขณะที่ ร้อยละ 18.0 ระบุว่า มีภาระหนี้สินเพิ่มขึ้น และเมื่อถามต่อว่า “ปัจจุบันท่านคิดว่า รัฐบาลมีการแก้ปัญหาสินค้าราคาแพงได้บ้างหรือไม่” คนกรุงเทพ ร้อยละ 54.0 เห็นว่า ไม่ได้ ขณะที่ ร้อยละ 11.0 เห็นว่าได้ และร้อยละ 35.0 ไม่แน่ใจ
สุดท้าย เมื่อถามว่า เรื่องที่รัฐบาลควรแก้ปัญหาให้กับคนกรุงเทพฯ มากที่สุดในตอนนี้ คือ ปัญหาค่าครองชีพที่สูงขึ้น สินค้าราคาแพงขึ้น ร้อยละ 80.1 รองลงมาคือ ปัญหาจราจรและการเดินทาง คิดเป็นร้อยละ 46.9 ปัญหาความปลอดภัยในชีวิตและทรัพย์สินของประชาชน ร้อยละ 44.9 การปฏิรูปการเมือง สร้างความปรองดอง ร้อยละ 27.4 การแก้ปัญหาสินค้าราคาเกษตรตกต่ำ ร้อยละ 25.5 และการแก้รัฐธรรมนูญ ร้อยละ 7.2
