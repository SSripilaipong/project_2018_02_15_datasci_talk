ศาลอุทธรณ์ อ่านคำพิพากษาคดี บีบีซี ยักยอกทรัพย์ อนุมัติวงเงิน 30 ล. ยืนตามศาลชั้นต้น ให้ยกฟ้อง หลังพยานหลักฐานไม่เพียงพอ

ศาลอาญา รัชดา   อ่านคำพิพากษาศาลอุทธรณ์ ในคดีที่พนักงานอัยการฝ่ายคดีเศรษฐกิจ 1 เป็นโจทก์ยื่นฟ้องนายเกริกเกียรติ ชาลีจันทร์ อดีตกรรมการผู้จัดการใหญ่บีบีซี ซึ่งเสียชีวิตแล้ว และ นายเอกชัย อธิคมนันทะ อดีตผู้ช่วยกรรมการผู้จัดการใหญ่ ความผิดฐานยักยอกทรัพย์ และ พ.ร.บ.หลักทรัพย์และตลาดหลักทรัพย์จากกรณี เมื่อปี 2538 นายเกริกเกียรติ และ นายเอกชัย ร่วมกันใช้บัตรอิเล็กทรอนิกส์ อนุมัติวงเงินสินเชื่อผ่านระบบคอมพิวเตอร์กับบุคคล และนิติบุคคลต่าง ๆ ในวงเงินเกิน 30 ล้านบาท โดยไม่ผ่านการพิจารณากลั่นกรองของคณะกรรมการบริหาร หรือคณะกรรมการบอร์ด บีบีซี ซึ่งคดีนี้ศาลชั้นต้นมีคำพิพากษาให้ยกฟ้องจำเลยทั้งสอง
ทั้งนี้ศาลอุทธรณ์   ได้ตรวจสำนวนประชุมพร้อมปรึกษาหารือกันแล้วเห็นว่า ที่ศาลชั้นต้นพิพากษามานั้น ศาลอุทรณ์เห็นพ้องด้วย พิพากษายืนยกฟ้อง เนื่องจากหลักฐานที่โจทก์นำสืบยังไม่มีน้ำหนักเพียงพอรับฟังได้ว่าจำเลยทั้งสองได้เบียดบังทรัพย์สินของบีบีซี ไปเป็นของตน และยังไม่ปรากฏว่าการกระทำของจำเลยทั้งสองสร้างความเสียหายให้กับโจทก์ร่วมแต่อย่างใด
MThai news
