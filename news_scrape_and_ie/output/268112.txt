ธนาคารกสิกรไทย ชี้แจง กรณี ภรรยาเอ็กซ์ –จักรกฤษณ์ อดีตนักกีฬายิงปืนทีมชาติไทย ขอเปิดตู้นิรภัย พร้อมระบุยินดีช่วยเหลือและร่วมมือกับเพื่อแก้ไขปัญหา

นายปกรณ์ พรรธนะแพทย์   รองกรรมการผู้จัดการ ธนาคารกสิกรไทย เปิดเผยว่า ตามที่นายจักรกฤษณ์ พณิชย์ผาติกรรม หรือเอ็กซ์ อดีตนักกีฬายิงปืนทีมชาติไทยซึ่งเป็นลูกค้าเช่าตู้นิรภัยของธนาคารฯ ได้เข้าแจ้งความกับเจ้าหน้าที่ตำรวจ เนื่องจากตรวจพบว่าทรัพย์สินที่เก็บไว้ในตู้นิรภัยหลายรายการได้สูญหายไปจากตู้นิรภัยที่สาขา โดยที่ไม่ได้อนุญาตให้ผู้ใดไปเปิดตู้ดังกล่าวนั้น
ธนาคารกสิกรไทย  ได้ทราบถึงปัญหาดังกล่าว และดำเนินการตรวจสอบเหตุการณ์ที่เกิดขึ้นโดยทันที พร้อมได้สั่งการให้เจ้าหน้าที่ให้ความร่วมมือกับคุณจักรกฤษณ์ ในการแก้ไขปัญหาอย่างดีที่สุด ซึ่งในเบื้องต้นได้มีการทำการตรวจสอบข้อเท็จจริงเรื่องนี้จากทีวีวงจรปิดแล้ว พบว่า ผู้ที่มาขอเปิดตู้นิรภัยดังกล่าว เป็นภรรยาของนายจักรกฤษณ์
สำหรับแนวทาง ปฏิบัติของการให้บริการตู้นิรภัยของธนาคารฯ ต่อลูกค้า ได้มีการกำหนดไว้อย่างชัดเจนและถือปฏิบัติมาอย่างต่อเนื่องเป็นเวลานาน โดย ธนาคารจะมอบกุญแจเปิดตู้ให้กับลูกค้าจำนวน 2 ดอก เมื่อลูกค้าประสงค์จะเปิดต้องนำกุญแจดอกใดดอกหนึ่งมาเปิดร่วมกับกุญแจที่ธนาคารเป็นผู้ดูแล ทุกครั้งที่เปิดจะต้องมีการกรอกแบบฟอร์มขอเปิดตู้ ซึ่งพนักงานจะตรวจสอบลายเซ็น พร้อมกุญแจของลูกค้า หากถูกต้องจึงอนุญาตให้เปิดตู้ได้
ในกรณีนายจักรกฤษณ์ พนักงานเห็นว่าเป็นภรรยา และได้รับมอบกุญแจมา จึงให้ความสะดวก สำหรับเหตุการณ์ที่เกิดขึ้น ธนาคารยินดีช่วยเหลือและร่วมมือกับนายจักรกฤษณ์เพื่อแก้ไขปัญหาดังกล่าว ซึ่งธนาคารฯ หวังว่าเหตุการณ์นี้จะคลี่คลายไปในทางที่ดีต่อไป ทั้งนี้ ได้มีการกำชับพนักงานของธนาคารในการปฏิบัติงานตามระเบียบของธนาคารอย่างเคร่งครัด เพื่อไม่ให้เกิดเหตุการณ์ดังเช่นกรณีนี้ขึ้นอีก
MThai news
