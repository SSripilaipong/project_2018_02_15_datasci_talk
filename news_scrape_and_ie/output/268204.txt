กระทรวงพาณิชย์ เผย ราคาสินค้าวันนี้ ปรับเพิ่มขึ้นหลายรายการ ทั้งไข่ไก่ และผักสด โดยผักชีขึ้นอีก ก.ก.ละ 10 บาท

กระทรวงพาณิชย์ โดยกรมการค้าภายใน รายงานภาวะราคาสินค้าจำหน่ายปลีกในพื้นที่กรุงเทพมหานคร ล่าสุดวันนี้ พบว่า ราคาสินค้ามีการปรับตัวเพิ่มขึ้นหลายรายการ อาทิ ไข่ไก่เบอร์ 2 ราคาเพิ่มขึ้นอีก ฟองละ 10 สตางค์ มาอยู่ที่ราคาฟองละ 4.00 – 4.10 บาท ไข่ไก่เบอร์ 3 ราคาปรับเพิ่มขึ้นอีกฟองละ 15 สตางค์ มาอยู่ที่ราคาฟองละ 3.90 – 4.00 บาท ผักชีปรับราคาเพิ่มขึ้นอีก กิโลกรัมละ 10 บาท มาอยู่ที่ กิโลกรัมละ 70 – 80 บาท
อย่างไรก็ตาม ยังคงมีสินค้าที่ราคาทรงตัว อาทิ ผักคะน้า กิโลกรัมละ 22 – 25 บาท ผักบุ้งจีน กิโลกรัมละ 18 – 20 บาท กะหล่ำปลี กิโลกรัมละ 15 – 18 บาท และต้นหอม กิโลกรัมละ 60 – 70 บาท
