ชัชชาติ ยืนยันไม่มีนโยบายให้ปรับค่ามิเตอร์รถแท็กซี่ สั่ง บ.ข.ส.-ขนส่ง สำรวจจำนวนรถตู้และจุดจอด รถตู้

นายชัชชาติ สิทธิพันธุ์   รมว.คมนาคม เปิดเผยว่า ขณะนี้ยังไม่มีนโยบายให้ปรับค่ามิเตอร์รถแท็กซี่ โดยพยายามให้ตรึงราคาไว้ให้นานที่สุด และจะจัดหาจุดจอดรถแท็กซี่เพื่อลดการวิ่งรถเที่ยวเปล่า ซึ่งปัจจุบันมีถึง 40% ของจำนวนรถแท็กซี่ทั้งหมด  คาดว่าจะใช้พื้นที่ของภาครัฐ บริเวณใต้ทางด่วน
สำหรับค่าใช้จ่าย ที่ผู้ประกอบการรถแท็กซี่ต้องเสียไปเปล่าๆ ในแต่ละวัน คือค่าเชื้อเพลิงที่ต้องวิ่งวนหาผู้โดยสาร หากมีจุดจอดที่ชัดเจนกระจายใน หลายๆ พื้นที่ น่าจะเป็นแนวทางหนึ่งที่ช่วยเหลือผู้ประกอบการรถแท็กซี่ได้ เพราะกระทรวงคมนาคมยังไม่มีนโยบายที่ปรับขึ้นค่าแท็กซี่
นอกจากนี้   ได้สั่งให้กรมการขนส่งทางบก (ขบ.) สำรวจปริมาณรถตู้หมวด 2 เส้นทางเชื่อมระหว่างกรุงเทพฯ กับส่วนภูมิภาค ของบริษัท ขนส่ง จำกัด (บขส.) ว่า มีปริมาณที่แท้จริงจำนวนเท่าไร และมีประชาชนที่ต้องการใช้บริการรถตู้ในแต่ละเส้นทางจำนวนเท่าไร ทั้งในเส้นทางที่ได้รับสัมปทาน และเส้นทางที่ไม่ได้รับสัมปทาน รวมทั้งจัดหาที่จอดรถตู้ คาดจะได้ข้อสรุปภายใน 1 สัปดาห์
MThai news
