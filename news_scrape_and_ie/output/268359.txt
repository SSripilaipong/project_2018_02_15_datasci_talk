พาณิชย์  เร่งแก้ปัญหาราคายางพารา มุ่งแปรรูปสินค้าเพื่อการส่งออก พร้อมขยายฐานการผลิต เพิ่มความต้องการยางพาราในประเทศ

นายยรรยง พวงราช  รัฐมนตรีช่วยว่าการกระทรวงพาณิชย์ ระบุว่า การประชุมร่วมภาครัฐและเอกชน เพื่อแก้ไขปัญหาสินค้ายางพาราในวันนี้ (6ก.ย.56) มีการเชิญผู้ประกอบการยางพารารายใหญ่มาร่วมหารือ เพื่อแก้ไขปัญหาราคายางพาราตกต่ำ ซึ่งที่ประชุมได้ประเมินสถานการณ์ยางพาราในตลาดโลก พบว่า อยู่ในช่วงขาขึ้น โดยราคายางพาราดิบ อยู่ที่ 75-76 บาท/กิโลกรัม, ราคายางรมควันชั้น 3 ราคาขายในประเทศกว่า 80 บาท และราคาส่งออกอยู่ที่ 86 บาท/กิโลกรัม ซึ่งเป็นไปตามราคากลไกในตลาดโลก
ทั้งนี้ น.ส.ยิ่งลักษณ์ ชินวัตร  นายกรัฐมนตรี ได้แสดงความห่วงใยเกษตรกรชาวสวนยาง ซึ่งจะต้องมีการหามาตรการช่วยเหลือ ทั้งต้นน้ำ, กลางน้ำ และปลายน้ำ โดยในส่วนของต้นน้ำร้ฐบาลจะช่วยเหลือในเรื่องของต้นทุนการผลิต กลางน้ำเป็นเรื่องของการส่งเสริมการแปรรูป เพื่อเพิ่มมูลค่าของสินค้า ส่วนปลายน้ำเป็นการหาตลาดใหม่ในการส่งออกสินค้า
ขณะเดียวกัน  นายกรัฐมนตรี ยังได้กำชับให้ทุกหน่วยงานภาครัฐ หามาตรการในการใช้ยางพารา โดยในส่วนของกระทรวงคมนาคม จะนำยางพาราไปใช้ในการทำถนน กระทรวงสาธารณสุขจะนำไปใช้ในกระบวนการผลิตถุงมือยาง และถุงยางอนามัย
ด้านนายประเสริฐ บุญชัยสุข   รัฐมนตรีว่าการกระทรวงอุตสาหกรรม กล่าวว่า ตามที่นายกรัฐมนตรีได้กำชับให้หน่วยงานภาครัฐหามาตราการการใช้ยางพาราในประเทศให้เพิ่มมากขึ้น รวมถึงภาคอุตสาหกรรมที่มีแนวโน้มว่าจะขยายฐานการผลิต ซึ่งจะทำให้ความต้องการยางพาราในประเทศเพิ่มขึ้น
MThai news
