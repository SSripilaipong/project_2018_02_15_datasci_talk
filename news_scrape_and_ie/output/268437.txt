การบินพลเรือน เล็งชง ครม. ขอขึ้นภาษีสนามบิน อ้างเพื่อปรับปรุงบริการ
Mthai New s ผู้สื่อข่าวรายงานว่า กรมการบินพลเรือน ได้ชี้แจงการขอปรับเพิ่มค่าภาษีสนามบิน Passenger service charges (พีเอสซี) ว่า ก่อนหน้านี้ กรมการบินพลเรือน และบริษัท ท่าอากาศยานไทย เตรียมเสนอที่ประชุมคณะกรรมการการบินพลเรือน เพื่อพิจารณาในเรื่องดังกล่าวแล้ว แต่เนื่องจากกรรมการที่เป็นผู้ทรงคุณวุฒิรวม 7 คน ได้หมดวาระลง จึงอยู่ในขั้นตอนการพิจารณาเพื่อเสนอขออนุมัติจากคณะรัฐมนตรี
ภาพประกอบไม่เกี่ยวข้องกับข่าว
ทั้งนี้ กรมการบินพลเรือนจะเสนอขอปรับเพิ่มค่าภาษีสนามบินในส่วนของสนามบินภูมิภาคทั้ง 28 แห่งที่อยู่ในความรับผิดชอบของกรมการบินพลเรือน สำหรับผู้โดยสารภายในประเทศจาก 50 บาท ปรับเป็น 100 บาทต่อคน และผู้โดยสารต่างประเทศจาก 400 บาท ปรับเป็น 500 บาท
อย่างไรก็ตาม การขอปรับเพิ่มค่าภาษีสนามบินของกรมการบินพลเรือนนั้น เป็นเพียงแนวคิดที่กรมการบินพลเรือนจะดำเนินการขอปรับค่าพีเอสซี เพื่อปรับปรุงและพัฒนาด้านสิ่งอำนวยความสะดวกต่างๆ ของท่าอากาศยานภูมิภาคที่อยู่ในความรับผิดชอบของกรมการบินพลเรือน รวมถึงการปรับสภาพการทำงานและการว่าจ้างบุคลากรให้มีประสิทธิภาพมากยิ่งขึ้น โดยจะต้องพิจารณาอย่างรอบคอบ และหารือกับระดับนโยบายถึงความเหมาะสมในการดำเนินการดังกล่าวด้วย
MThai News
