นายอารีพงศ์ ภู่ชอุ่ม ปลัดกระทรวงการคลัง กล่าวว่า ในช่วง 1-2 เดือนนี้ กระทรวงการคลังจะสรุปลดภาษีนำเข้าสินค้าฟุ่มเฟือย ทั้งน้ำหอม เครื่องสำอาง เสื้อผ้าแบรนด์เนม จากปัจจุบันจัดเก็บภาษีที่ 30% ให้เหลือประมาณ 5% โดยเชื่อว่าจะดึงดูดให้คนไทยที่ออกไปใช้จ่ายต่างประเทศกลับมาซื้อสินค้าภายในประเทศไทยมากขึ้น

โดยขณะนี้สำนักงานเศรษฐกิจการคลัง (สศค.) กำลังเร่งศึกษาว่าควรจะปรับลดภาษีสินค้าตัวใดบ้าง และลดในอัตราเท่าใด รวมถึงหารือกับผู้ประกอบการในประเทศถึงผลกระทบที่จะเกิดขึ้นจากการปรับลดภาษี ดังกล่าว ก่อนสรุปเสนอไปยังที่ประชุมคณะรัฐมนตรี (ครม.) ให้พิจารณาเห็นชอบต่อไป
นายอารีพงศ์ กล่าวต่อว่า ปกติคนไทยจะบินไปซื้อแบรนด์เนมในต่างประเทศเพราะมีราคาถูกกว่า การลดภาษีครั้งนี้จะครอบคลุมถึงการขายให้คนไทยด้วย และเป็นการลดภาษีอย่างถาวร และยืนยันว่าจะไม่เป็นการส่งเสริมให้มีการซื้อสินค้าฟุ่มเฟือยมากจนต้องทำให้การนำเข้าขาดดุล
อย่างไรก็ตามรายได้จากการเก็บภาษีนำเข้าสินค้ากลุ่มดังกล่าวในปัจจุบันมีมูลค่าไม่มากนักประมาณหลักพันล้านบาท ซึ่งหากมีการปรับลดภาษีลงรัฐก็จะมีรายได้เพิ่มจากภาษีส่วนอื่นๆ มาทดแทนได้ อาทิ ภาษีมูลค่าเพิ่ม ภาษีนิติบุคคลรวมทั้งยังจะเป็นการกระตุ้นให้นักท่องเที่ยวต่างชาติเดินทางเข้ามาใช้จ่ายเงินในไทยด้วย
MThai News
