วราเทพ เผย ครม.มีมติชะลอนำร่าง พ.ร.บ.งบประมาณประจำปี2557 ขึ้นทูลเกล้าฯ หลัง ส.ส. และ ส.ว.ยื่นร้องต่อศาลรัฐธรรมนูญ พิจารณาว่าขัดรัฐธรรมนูญหรือไม่

นายวราเทพ รัตนากร  รัฐมนตรีประจำสำนักนายกรัฐมนตรีและรัฐมนตรีช่วยว่าการกระทรวงเกษตรและสหกรณ์ กล่าวภายหลังประชุมครม.ว่า ประธานสภาผู้แทนราษฎร ได้แจ้งผ่านมายังเลขาธิการคณะรัฐมนตรี และได้รายงานในที่ประชุม ครม. ว่า
มี ส.ส. และ ส.ว. เข้าชื่อยื่นร้องต่อศาลรัฐธรรมนูญว่าร่างพระราชบัญญัติงบประมาณรายจ่ายประจำปีงบประมาณ2557 ในมาตราที่ 27 ที่ว่าด้วยงบประมาณของศาลยุติธรรม และมาตรา 28 ที่ว่าด้วยงบประมาณของคณะกรรมการป้องกันและปราบปรามการทุจริตแห่งชาติ หรือ ป.ป.ช. ขัดรัฐธรรมนูญ ซึ่งที่ประชุมได้รับทราบและมีมติร่วมกันว่า ควรจะต้องชะลอการนำร่างดังกล่าวขึ้นทูลเกล้าฯ ออกไปก่อน
นายวราเทพ ยืนยันว่า การดำเนินงานของรัฐบาลไม่ขัดรัฐธรรมนูญและไม่ได้ตัดงบประมาณขององค์กรอิสระแต่ได้พิจารณาตามความจำเป็นและตามกรอบวงเงินงบประมาณ ทั้งนี้หากกระบวนการพิจารณาของศาลรัฐธรรมนูญ เสร็จสิ้นไม่ทันเริ่มปีงบประมาณหน้า ในวันที่ 1 ต.ค.นี้ เชื่อว่าจะไม่กระทบกับงบในส่วนของเงินเดือนบุคลากรข้าราชการ เพราะสามารถดำเนินการตามหลักการงบประมาณเดิมของปีก่อนได้ แต่จะกระทบในส่วนของงบลงทุนเท่านั้น
MThai news
