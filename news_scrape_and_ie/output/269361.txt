เอ็มดี ไนท์ แฟรงค์ ชาร์เตอร์ เผยตลาดคอนโดใกล้รถไฟฟ้าโตต่อเนื่อง สายสีเขียวเข้ม ขายดีที่สุดกว่า 40,000 หน่วยแล้ว    พร้อมระบุ อาคารสำนักงานย่านรัชดาภิเษกเป็นตัวเลือกที่น่าสนใจสำหรับผู้เช่า เพราะเดินทางสะดวก

นายพนม กาญจนเทียมเท่า  กรรมการผู้จัดการ บริษัท ไนท์ แฟรงค์ ชาร์เตอร์ (ประเทศไทย) จํากัด เปิดเผยถึงตลาดคอนโดมิเนียม ว่าความต้องการคอนโดมิเนียมรายล้อมเส้นทางรถไฟฟ้ายังคงเติบโตต่อเนื่องตั้งแต่ปี 2552 ถึง กลางปี  2556 มีจำนวนทั้งสิ้น 54,630 หน่วย มียอดขายไปแล้วจำนวนกว่า 40,006 หน่วย เหลือขายเพียง 16,424 หน่วย ซึ่งพื้นที่ส่วนใหญ่รายล้อมเส้นทางรถไฟฟ้า 4 สายคือ บี ที เอส สายสีเขียวอ่อน จำนวน 16,429 หน่วย บี ที เอส สายสีเขียวเข้ม จำนวน 9,866 หน่วย เอ็ม อาร์ ที สายสีน้ำเงิน จำนวน 2,917 หน่วย และเอ็ม อาร์ ที สายสีม่วง จำนวน 25,418 หน่วย
สำหรับเส้นทางรถไฟฟ้า ที่คอนโดมิเนียมขายดีที่สุด คือสายสีเขียวเข้ม โดยส่วนต่อขยายสีเขียวเข้มช่วง สะพานตากสิน ถึง วงเวียนใหญ่ มีจำหน่ายทั้งสิ้น4,163 หน่วย ขายไปได้ 3,477 หน่วย เหลือเพียง 686 หน่วย อัตราการขายอยู่ที่ 83.5 % โดยราคาขายเฉลี่ยอยู่ที่ 120,196 บาท ต่อ ตารางเมตร
ส่วนต่อขยายสายสีเขียวเข้ม ช่วง วงเวียนใหญ่ ถึงตลาดพลู มีจำนวนหน่วยทั้งสิ้น 2,508 หน่วย ขายไป1,599 หน่วย เหลือเพียง 909 หน่วย ราคาขายเฉลี่ยอยู่ที่ 82,543 บาทต่อตารางเมตร
และส่วนต่อขยาย สีเขียวเข้ม ช่วงตลาดพลู ถึงบางหว้า มีจำนวนหน่วยทั้งสิ้น 3,195 หน่วย ขายไปได้ 2,752 หน่วย เหลือเพียง 443 หน่วย ราคาขายเฉลี่ยอยู่ที่ 63,457 บาทต่อตารางเมตร ซึ่งตัวเลขการเติบโตของคอนโดสูงขึ้นทุกปี เพื่อตอบสนองต่อความต้องการที่เพิ่มขึ้น
ส่วนสภาวะตลาดอาคารสำนักงาน ในกรุงเทพฯยังคงเติบโตต่อเนื่อง ล่าสุดอัตราการเช่าสำนักงานในกรุงเทพฯอยู่ที่ 88.02 % จากพื้นที่ทั้งหมดของสำนักงานออฟฟิศที่มีอยู่ หรือปริมาณพื้นที่สำนักงานในกรุงเทพรวมอยู่ที่ 4,628,564 ตารางเมตร โดยเฉพาะกลุ่มพื้นที่เกรดเอซึ่งเป็นตัวขับเคลื่อนตลาดการเช่าที่สำคัญตลอดทั้งปี 2013 นี้ และในปี 2557 คาดว่าจะเพิ่มอีก 200,529 ตารางเมตร
“อาคารใหม่ที่จะเข้าสู่ตลาดในช่วงครึ่งหลังของปีในทำเลธุรกิจใหม่ๆอย่างเช่นรัชดาภิเษกอาจเป็นตัวเลือกที่น่าสนใจสำหรับผู้เช่า เนื่องจากอัตราค่าเช่าอยู่ในระดับที่แข่งขันได้ สามารถเดินทางเชื่อมโยงกับทางด่วน และแนวบริการขนส่งมวลชนต่างๆ ตลอดจนห้างร้านค้าปลีก ปัจจัยทั้งหมดนี้อาจทำให้ผู้เช่าบางรายเริ่มมองว่าการอยู่ในย่านธุรกิจกลางเมืองมีประโยชน์สำหรับธุรกิจของตนจริงหรือไม่ในที่สุด ” นายพนมกล่าว
MThai news
