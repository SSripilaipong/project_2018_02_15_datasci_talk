เอาไม่อยู่!  ร้านอาหารจานด่วน แห่ขึ้นป้ายปรับราคาเพิ่มเมนูละ 5 -10 บาท อ้างวัตถุดิบปรับตัวขึ้นต่อเนื่อง ทั้ง ก๊าซหุงต้ม ไข่ไก่  หมู เนื้อ ข้าวสาร ฯลฯ

รายงานจากกระทรวงพาณิชย์   เผยว่า จากการสำรวจร้านอาหารปรุงสำเร็จ (จานด่วน) ในเขตกรุงเทพฯ และปริมณฑล พบว่า  มีร้านค้าเป็นจำนวนมากที่แจ้งต่อลูกค้าขอปรับขึ้นราคาเมนูละ 5-10 บาท โดยส่วนใหญ่ปรับขึ้นราคาตั้งแต่วันที่ 1 ก.ย. ที่ผ่านมา และบางร้านแจ้งว่าจะปรับขึ้นราคาตั้งแต่วันนี้ (16 ก.ย.)
สำหรับเมนูอาหาร ที่ได้แจ้งลูกค้าขอปรับขึ้นราคา เช่น ก๋วยเตี๋ยว ข้าวหน้าเป็ด ผัดไท เกาเหลาเลือดหมู ข้าวผัดปู ซาลาเปา และอาหารตามสั่งต่างๆ ส่วนเมนูไข่ได้แจ้งขอปรับราคาเพิ่มขึ้นเช่นเดียวกัน โดยไข่ดาวจากฟองละ 5 บาทเป็น 7-10 บาท ไข่เจียว 10-15 บาท
สาเหตุที่ร้านค้าส่วนใหญ่แจ้ง ต่อลูกค้าเพื่อใช้ขอปรับราคา ได้ระบุว่า เป็นเพราะราคาวัตถุดิบได้ปรับราคาสูงขึ้นอย่างต่อเนื่อง เช่น ก๊าซหุงต้ม ไฟฟ้า น้ำมันพืช ข้าวสาร ไข่ไก่ หมู เนื้อ ไก่ รวมถึงเครื่องปรุงรส
นอกจากนี้ ยังพบว่า  ในส่วนนมสดพาสเจอร์ไรส์ บริษัท ซีพี เมจิ จำกัด ได้แจ้งไปยังร้านค้าเพื่อขอปรับขึ้นราคาผลิตภัณฑ์นมขนาด 2000 ซีซี และ 5000 ซีซี มีผลตั้งแต่วันที่ 1 ก.ย.2556 โดยให้เหตุผลว่าน้ำนมดิบ ซึ่งเป็นวัตถุดิบได้มีการปรับราคาเพิ่มขึ้น รวมถึงต้นทุนอื่นๆ ได้มีการปรับขึ้น จึงต้องขอปรับเพิ่มราคา
MThai news
