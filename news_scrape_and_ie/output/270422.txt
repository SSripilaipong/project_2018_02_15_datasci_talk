กสทช.  ยืนยันมือถือ ระบบ 1800 MHz ยังคงใช้งานได้ตามปกติต่อเนื่องไปอีก 1 ปี พร้อมเตรียมมาตรการเยียวยาผู้ใช้บริการวันนี้(16 ก.ย.)


พ.อ.เศรษฐพงค์ มะลิสุวรรณ   รองประธานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช. ในฐานะประธานคณะกรรมการกิจการโทรคมนาคม (กทค.) ยืนยันว่า แม้วันที่ 15 ก.ย.ที่ผ่านมา เป็นวันสิ้นสุดอายุสัญญาสัมปทานโทรศัพท์มือถือคลื่น 1800 MHz ระหว่าง บมจ. กสท โทรคมนาคม (CAT) กับ บริษัท ทรูมูฟ จำกัด (True Move) และบริษัท ดิจิตอลโฟน จำกัด (DPC)
แต่ประชาชนผู้ใช้บริการ รวมถึงภาคธุรกิจที่นำไปประยุกต์ใช้งาน เช่น ตู้ ATM ภาคธุรกิจ ภาคโลจิสติกส์ รวมทั้งสิ้น 17-18 ล้านเลขหมาย จะยังคงใช้งานได้ตามปกติ และมาตรการคุ้มครองผู้ใช้บริการในกรณีสิ้นสุดอายุการอนุญาต สัมปทาน หรือสัญญาการให้บริการโทรศัพท์เคลื่อนที่ พ.ศ. …. ซึ่งใช้ในการเยียวผู้ใช้บริการในระบบ 1800 MHz จะเริ่มต้นขึ้นในวันนี้ (16 ก.ย.) ต่อเนื่องไปอีก 1 ปี
พ.อ.เศรษฐพงค์ กล่าวว่า   ในช่วงระหว่าง 1 ปีของการเยียวยานี้ เป็นสิทธิที่ผู้ใช้บริการทั้งหมด สามารถเลือกและทยอยย้ายไปใช้บริการในระบบ 3G 2100 MHz ซึ่งในระยะเวลาดังกล่าว แนวโน้มอุปกรณ์ในระบบ 3G ได้รับแจ้งจากผู้จำหน่าย ว่า จะมีราคาลดลงในระดับใกล้เคียงระบบ 2G หรือระบบ 1800 MHz เดิม โดยจะอยู่ประมาณ 600-700 บาทต่อเครื่อง อย่างไรก็ตาม หากไม่มีการย้ายออกไปภายในช่วงเวลาเยียวยาก็จะไม่สามารถใช้บริการได้อีกต่อไปโดยจะมีมาตรการเตือน และหยุดให้บริการหลังสิ้นสุดมาตรการเยียวยา เพราะ กสทช. จะนำไปเปิดประมูลรายใหม่เข้ามาให้บริการ ซึ่งคลื่น 1800 MHz นี้เหมาะที่จะรองรับระบบ 4G ด้วย
ทั้งนี้บริษัท ทรูมูฟ จำกัด  (True Move) และบริษัท ดิจิตอลโฟน จำกัด (DPC) จะส่งแผนตามมาตรการคุ้มครองผู้ใช้บริการในกรณีสิ้นสุดอายุสัมปทานคลื่น 1800 MHz มาให้กับ กสทช.ในอีก 2 สัปดาห์ข้างหน้า โดย ครอบคลุม 4 ส่วนหลัก คือ 1. ข้อมูลการให้บริการ เช่น ข้อมูลผู้ใช้บริการ จำนวนคงค้างในระบบ 2. แผนงานประชาสัมพันธ์ให้ผู้ใช้บริการทราบถึงการสิ้นสุดสัญญาสัมปทาน 3. แผนงานส่งเสริมให้ผู้ใช้บริการสามารถใช้บริการคงสิทธิเลขหมายโทรศัพท์เคลื่อนที่ (ย้ายค่ายเบอร์เดิม) ได้อย่างมีประสิทธิภาพ ไม่เลือกปฏิบัติ และเป็นไปอย่างทั่วถึง 4. ค่าใช้จ่ายในการให้บริการ และภาระที่เกิดขึ้นจากการที่ต้องรักษาคุณภาพมาตรฐานในขณะที่จำนวนผู้ใช้บริการลดลงตลอดเวลา
รายงานข่าวจาก กสทช.   ระบุว่า ในช่วงสายของวันนี้(16 ก.ย.) กทค.จะแถลงข่าว การเริ่มต้นมาตรการเยียวยาผู้ใช้มือถือระบบ 1800 MHz 16 กันยา 2556 สตาร์ทมาตรการเยียวยาวันแรก มั่นใจใช้ได้ต่อเนื่อง ซิมไม่ดับ เพื่อยืนยันการคุ้มครองผู้ใช้บริการโทรศัพท์เคลื่อนที่ Truemove และ GSM 1800
MThai news
