รฟท.ประกาศ หยุดเดินรถไฟสายเหนือ สถานีศิลาอาสน์-จ.เชียงใหม่ เป็นเวลา 45 วัน ระหว่างวันที่ 16 ก.ย–31 ต.ค. นี้ เพื่อเปลี่ยนหมอนรองราง หลัง รถไฟสายเหนือตกรางกว่า 10 ครั้งแล้ว

นายชัชชาติ สิทธิพันธุ์   รัฐมนตรีว่าการกระทรวงคมนาคม เปิดเผยว่า การรถไฟแห่งประเทศไทย(รฟท.)จะปิดเดินรถไฟสายเหนือ ระหว่างสถานีศิลาอาสน์ อ.เมือง จ.อุตรดิตถ์ จนถึง จ.เชียงใหม่ เพื่อเปลี่ยนหมอนรองรางรถไฟจากหมอนไม้เป็นหมอนคอนกรีต ตั้งแต่สถานีรถไฟศิลาอาสน์-สถานีรถไฟ จ.เชียงใหม่ รวมระยะราว 300 กิโลเมตร ระหว่างวันที่ 16 กันยายน–31 ตุลาคมนี้
ผู้สื่อข่าวรายงานว่า  การปิดเส้นทางเพื่อซ่อมรถไฟสายเหนือในครั้งนี้ เพื่อแก้ปัญหารถไฟตกรางในเส้นทางสายเหนือ โดยสถิติขบวนรถไฟตกรางในเส้นทางสายเหนือ ช่วง จ.แพร่ และ จ.ลำปาง ตั้งแต่ต้นปีมีไม่ต่ำกว่า 10 ครั้ง สาเหตุจากภัยธรรมชาติที่ทำให้เนื้อดินบริเวณรางรถไฟถูกเซาะอย่างรวดเร็ว ประกอบกับสภาพทางเก่า
ดังนั้นจึงต้องเร่งดำเนินการ  ซึ่งเดิมได้กำหนดแผนซ่อมบำรุงประมาณเดือนพฤศจิกายน 2556 เพราะได้รับงบประมาณภายใต้แผนการซ่อมบำรุงโครงสร้างพื้นฐาน 2,800 ล้านบาท แต่ ฝ่ายบริหาร รฟท.ตัดสินใจเร่งรัดฝ่ายเกี่ยวข้องให้ปรับแผนการปรับปรุงทางประธานและภายในอุโมงค์ช่วงที่ไม่มีความปลอดภัยให้เร็วขึ้น  และประสานกับบริษัท ขนส่ง จำกัด (บขส.) เพื่อรับ-ส่งผู้โดยสารจากสถานีศิลาอาสน์ เดินทางต่อไปจนถึงปลายทาง จ.เชียงใหม่
MThai news
