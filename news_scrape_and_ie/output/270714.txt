รมช.พาณิชย์ ยอมรับ ไข่ไก่แพง เพราะความต้องการมีมากกว่าการผลิตประมาณ 2 ล้านฟองต่อวัน ยัน ผู้ประกอบการร่วมตรึงราคาไข่คละหน้าฟาร์มไว้ที่ฟองละ 3.50 บาท

หลังจากเมื่อวานนี้   (17 ก.ย.) นายชวนนท์ อินทรโกมาลย์สุต โฆษกพรรคประชาธิปัตย์ ได้เรียกร้องให้รัฐบาลหามาตรการแก้ไขปัญหาปากท้องประชาชนที่ขณะนี้ พบว่า ข้าวของมีราคาแพงมากขึ้น พร้อมนำไข่ต้มมาโชว์โดยระบุว่าราคาฟองละ 8 บาทและมีร้านค้าได้ปรับขึ้นราคาไข่ดาว เป็น 15 บาท แสดงให้เห็นถึงค่าครองชีพที่สูงขึ้นอย่างต่อเนื่องนั้น
ล่าสุดวันนี้ ( 17 ก.ย.) นายยรรยง พวงราช รมช.พาณิชย์ ได้ลงพื้นที่ตรวจสอบราคาสินค้าในตลาดสดยิ่งเจริญ พบว่าสินค้าที่ปรับเพิ่มสูงขึ้นมากมีเพียงไข่ไก่เท่านั้น เนื่องจากความต้องการบริโภคมีมากถึง 36-37 ล้านฟองต่อวัน สูงกว่าผลผลิตที่ 34 ล้านฟองต่อวัน ทำให้ขาดแคลนอยู่ 2 ล้านฟองต่อวัน
แต่หากดูจากต้นทุน ไข่ไก่อยู่ที่ 2.88 บาทต่อฟองในขณะนี้ เท่ากับว่าเกษตรกรจะมีกำไรเกินกว่า 20% แล้ว ดังนั้น รัฐบาลต้องเข้ามาดูแลในส่วนผู้บริโภคให้เกิดความสมดุลระหว่างราคา ส่วนมาตรการอื่นๆ ที่จะช่วยเหลือเกษตรกรผู้เลี้ยงไก่ไข่ เป็นเรื่องของคณะกรรมการนโยบายพัฒนาไก่ไข่และผลิตภัณฑ์ (เอ้กบอร์ด) ที่จะประชุมในวันนี้
นายยรรยง กล่าวต่อว่า  เท่าที่หารือกับผู้ประกอบการส่วนใหญ่ ต่างตอบรับที่จะช่วยเหลือผู้บริโภค โดยยอมตรึงราคาไข่คละหน้าฟาร์มไว้ที่ฟองละ 3.50 บาท และนำไข่ไก่ส่วนหนึ่งมาเข้าร่วมโครงการธงฟ้าวันละ 2 ล้านฟอง ตลอด 3 สัปดาห์ ซึ่งยืนยันว่าไม่ได้นำไขไก่ธงฟ้ามาขายแข่งหรือตัดราคาในตลาด แต่เป็นเพียงการขอความร่วมมือเพื่อให้เกิดความสมดุลเท่านั้น
MThai news
