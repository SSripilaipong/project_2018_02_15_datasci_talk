“ทนุศักดิ์” ระบุ การจัดเก็บภาษีเครื่องดื่มแอลกอฮอล์ ไม่เป็นไปตามหลักสากล ส่งผลกระทบต่อการเก็บภาษีสรรพสามิตในประเทศ

ในการประชุมสภาผู้แทนราษฎรเป็นพิเศษ ได้มีการพิจารณาร่างพระราชกำหนด แก้ไขเพิ่มเติมพระราชบัญญัติสุรา พ.ศ.2493 หรือ พ.ร.ก. ขึ้นภาษีเครื่องดื่มแอลกอฮอล์ โดย นายทนุศักดิ์ เล็กอุทัย รัฐมนตรีช่วยว่าการกระทรวงการคลัง ได้นำเสนอเหตุผลต่อที่ประชุม ว่า เพื่อเป็นการปรับปรุงวิธีการจัดเก็บภาษีสุรา ให้มีความเหมาะสมกับสภาวะการณ์ทางเศรษฐกิจ จากเดิมที่การคำนวณภาษีดังกล่าว ไม่เป็นไปตามหลักสากล
โดยสุราที่ผลิตในประเทศ ยึดตามราคาขายหน้าโรงงาน ส่วนสุรานำเข้าจากต่างประเทศยึดราคา ซีอาร์เอฟ บวกกับอากรนำเข้า ทำให้มีการแจ้งราคานำเข้าต่ำกว่าที่ควรจะเป็น ซึ่งส่งผลกระทบต่อการเก็บภาษีสรรพสามิตในประเทศ อีกทั้งในอนาคตอาจมีการผลิตสุราชนิดใหม่ ๆ ออกมาสู่ตลาด และแนวโน้มมีดีกรีที่สูงขึ้น ซึ่งอาจกระทบต่อสุขภาพของประชาชนและทำให้เกิดปัญหาสังคม
