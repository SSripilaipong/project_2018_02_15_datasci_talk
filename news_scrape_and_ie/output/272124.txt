MLINK  แต่งตั้ง TWZ เป็นตัวแทนจำหน่ายโทรศัพท์เคลื่อนที่ โนเกีย ในเขตพื้นที่ภาคกลาง

นายพุทธชาติ รังคศิริ  ประธานกรรมการบริษัท บริษัท ทีดับบลิวแซด จำกัด (มหาชน) หรือ TWZ เปิดเผยว่า บริษัทได้รับการแต่งตั้งอย่างเป็นทางการจาก บริษัท เอ็ม ลิ้งค์ เอเชีย คอร์ปอเรชั่น จำกัด (มหาชน) ในการเป็นตัวแทนจำหน่ายโทรศัพท์เคลื่อนที่โนเกีย ในเขตพื้นที่ภาคกลาง ได้แก่ จ.นครปฐม กาญจนบุรี ราชบุรี สมุทรสงคราม สมุทรสาคร และเพชรบุรี ตั้งแต่กลางเดือนกันยายน 2556 ที่ผ่านมา
“จากการที่ TWZ มีสาขาอยู่ค่อนข้างครอบคลุมพื้นที่อย่างทั่วถึง ทำให้ได้รับความไว้วางใจจาก บ.เอ็ม ลิ้งค์ เพื่อเป็นตัวแทนจำหน่ายโทรศัพท์เคลื่อนที่ของโนเกีย ซึ่งจะทำให้เริ่มรับรู้รายได้จากการเป็นตัวแทนขายทันทีตั้งแต่ไตรมาสที่ 4 เป็นต้นไป และล่าสุด การที่ไมโครซอฟท์ได้เข้ามาซื้อหุ้นโนเกียนั้น ก็จะทำให้พื้นฐานของโนเกียแข็งแกร่งขึ้น ทั้งในด้านฐานเงินทุน และนวัตกรรมทางเทคโนโลยี ซึ่งจะส่งผลดีต่อการพัฒนาสินค้าในอนาคต ทำให้ผู้บริโภคมีความมั่นใจในสินค้าของโนเกียมากยิ่งขึ้น”
สำหรับแผนงาน ในปี 2556 โดยมั่นใจว่ารายได้จะเติบโตได้ตามเป้าหมาย ที่ตั้งไว้ เนื่องจากได้รับปัจจัยบวกจากยอดขายโทรศัพท์เคลื่อนที่แบรนด์ TWZ ที่สามารถเจาะกลุ่มเป้าหมายของลูกค้าที่เน้นสินค้าที่ทันสมัย แต่ราคาไม่แพงซึ่งสามารถเข้าถึงผู้บริโภคได้มาก โดยเฉพาะสมาร์ทโฟน Android ที่ได้รับการตอบรับดีมาก เนื่องจากคุณสมบัติของเครื่องเทียบเท่าแบรนด์ชั้นนำ ในราคาที่ถูกกว่าเกินครึ่ง นอกจากนี้ยังได้รับผลดีจากการเป็นตัวแทนจำหน่ายโทรศัพท์เคลื่อนที่ของโนเกียในพื้นที่ภาคกลาง ก็จะส่งผลดีต่อรายได้ของ TWZ อีกด้วย
ล่าสุด TWZ  ได้จัดตั้งบริษัทได้ตั้งบริษัทย่อยแห่งใหม่ “บริษัท ทีแซด เทรดดิ้ง จำกัด” เพื่อประกอบกิจการจัดจำหน่าย นำเข้า และส่งออก พร้อมทั้งให้บริการหลังการขายสำหรับสินค้าประเภทโทรศัพท์เคลื่อนที่ อุปกรณ์เสริม คอมพิวเตอร์ และสินค้าอิเล็กทรอนิคส์ทุนจดทะเบียน 3,000,000 บาท ซึ่งการตั้งบริษัทย่อยขึ้นมานี้จะสร้างความคล่องตัวในการนำเข้าโทรศัพท์เคลื่อนที่แบรนด์ต่างๆ รวมทั้งโทรศัพท์เคลื่อนที่ของโนเกีย ที่บริษัทได้เป็นตัวแทนจำหน่ายดังกล่าวด้วย
MThai News
