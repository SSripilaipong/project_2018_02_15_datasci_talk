MFC เปิดขายกองทุนเปิด เอ็มเอฟซี สเตเบิ้ล อินคัม ฟันด์ 15 (MSI 15) ลงทุนตราสารหนี้ อายุ 2 ปี 8 เดือน ผลตอบแทนร้อยละ 3.5 ต่อปี

นางสาวประภา ปูรณโชติ  กรรมการผู้จัดการ บลจ.เอ็มเอฟซี จำกัด (มหาชน) เปิดเผยว่า เอ็มเอฟซีรุกเปิดขายกองทุนรวมที่ลงทุนตราสารหนี้ทั้งในและต่างประเทศ กองทุนเปิดเอ็มเอฟซี สเตเบิ้ล อินคัม ฟันด์ 15 (MSI 15) ลงทุนตราสารหนี้ที่ออกโดยภาครัฐและเอกชนทั้งในและนอกประเทศที่ได้รับการจัดอันดับความน่าเชื่อถือ มูลค่าโครงการ 1,000 ล้านบาท อายุประมาณ 2 ปี 8 เดือน
กองทุนดังกล่าวมีจุดเด่น คือ จะรับซื้อคืนหน่วยลงทุนอัตโนมัติทุก 3 เดือนเฉพาะผลตอบแทนในอัตราเฉลี่ยไม่น้อยกว่าร้อยละ 3.50 ต่อปีของมูลค่าหน่วยลงทุนที่ตราไว้ (10 บาท) ทั้งนี้เมื่อกองทุนเปิด MSI 15 ครบอายุกองทุน บริษัทจะรับซื้อคืนหน่วยลงทุนโดยอัตโนมัติทั้งหมด และสับเปลี่ยนไปยังกองทุนเปิดเอ็มเอฟซี พันธบัตรตลาดเงินหรือกองทุนเปิด MM-GOV เพื่อสนับสนุนการลงทุนของผู้ถือหน่วยลงทุนอย่างต่อเนื่องต่อไป
ทั้งนี้ประมาณการผลตอบแทน จากการลงทุนของกองทุนเปิด MSI 15 ร้อยละ 3.629 ต่อปี ประมาณการค่าใช้จ่ายกองทุนร้อยละ 0.129 ประมาณการผลตอบแทนหลังหักค่าใช้จ่ายร้อยละ 3.5 ต่อปี หากไม่สามารถลงทุนให้เป็นไปตามที่กำหนดไว้เนื่องจากสภาวะตลาดมีการเปลี่ยน แปลงไป บริษัทจัดการอาจไม่รับซื้อคืนหน่วยลงทุนตามอัตราดังกล่าว
นางสาวประภา กล่าวต่อว่า  กองทุนเปิด MSI 15 จะเน้นนำเงินไปลงทุนในตราสารหนี้ที่มีโอกาสได้รับผลตอบแทนที่ดี เช่น ตั๋วเงินคลัง พันธบัตรรัฐบาล พันธบัตรธนาคารแห่งชาติ พันธบัตรรัฐวิสาหกิจ ตราสารหนี้ที่ออกโดยนิติบุคคลเฉพาะจัดตั้งขึ้น ตราสารหนี้ที่ออกโดยธนาคารพาณิชย์ หรือธนาคารต่างประเทศ หรือตราสารหนี้เอกชนที่ได้รับการจัดอันดับความน่าเชื่อถือ ซึ่งกองทุนเปิด MSI 15 มีกลยุทธ์การลงทุนเพียงครั้งเดียว และถือทรัพย์สินไว้จนครบอายุของทรัพย์สินนั้น
MThai News
