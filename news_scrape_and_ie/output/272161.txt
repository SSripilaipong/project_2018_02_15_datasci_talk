ตลาดหุ้นไทยวันนี้( 23 ก.ย.) ปิดตลาดติดลบ 50.08 จุด จรัมพร คาดปัจจัยมาจากแนวโน้มการปรับลดขนาด QE ของสหรัฐฯ

ผู้สื่อข่าวรายงานว่า  ตลาดหุ้นภาคบ่าย (23 ก.ย.) ดัชนียังคงดิ่งลงในแดนลบอย่างต่อเนื่อง โดยเมื่อเวลา 15.39 น.ลดลง 42.48 จุด หรือเปลี่ยนแปลง -2.86% จากนั้นเมื่อเวลา 16.30 น. ดัชนีอยู่ที่ 1,434.69 จุด ลดลง 52.07 จุด หรือเปลี่ยนแปลง -3.50% และมาปิดตลาด ที่ระดับ 1,436.68 จุด ลดลง 50.08 จุด หรือเปลี่ยนแปลง -3.37%  มูลค่าการซื้อขาย 50,616.88 ล้านบาท
ด้านนายจรัมพร โชติกเสถียร  กรรมการและผู้จัดการ ตลาดหลักทรัพย์แห่งประเทศไทย (ตลท.) ระบุว่า ภาวะตลาดหุ้นไทยขณะนี้ยังคงผันผวนตามการคาดการณ์เกี่ยวกับทิศทางการปรับลดขนาดมาตรการผ่อนคลายทางการเงิน (QE) ของสหรัฐฯ
ส่วนปัจจัยเกี่ยวกับ พ.ร.บ.กู้เงิน  2 ล้านล้านบาทเพื่อลงทุนด้านโครงสร้างพื้นฐานของประเทศนั้น ในช่วงสั้นตลาดฯรับรู้ไปหมดแล้ว คงต้องรอดูในช่วง 6 เดือนถึง 1 ปีข้างหน้าว่าบริษัทจดทะเบียนรายใดจะได้รับประโยชน์จากโครงการลงทุนต่าง ๆ อย่างชัดเจน
MThai News
