รมว.เกษตรและสหกรณ์เผย ถก กนย. แค่สรุปการช่วยเหลือเกษตกร เมิน ข้อเรียกร้องขีดเส้นตายม็อบยาง ยัน มีผู้ว่าฯ คุยแล้ว

นายยุคล ลิ้มแหลมทอง รองนายกรัฐมนตรี และรัฐมนตรีว่าการกระทรวงเกษตรและสหกรณ์ เปิดเผยกับสำนักข่าว ไอ.เอ็น.เอ็น. ว่า การประชุมคณะกรรมการนโยบายยางธรรมชาติ หรือ กนย. วันนี้ จะเป็นการสรุปการช่วยเหลือเกษตรกรชาวสวนยาง และหารือการสร้างโรงงานแปรรูปเบื้องต้น ส่วนการชุมนุมที่ยืดยื้อนั้น กำลังประสานเพื่อให้ยกเลิกการชุมนุม และรับการช่วยเหลือตามที่รัฐบาลกำหนดแล้ว
ส่วนที่ม็อบยางพารา ขีดเส้นให้เวลารัฐบาล 7 วัน เพื่อส่งตัวแทนเข้ามาเจรจาในพื้นที่นั้น มองว่ายังไม่มีประเด็นอะไร เพราะชาวสวนยางส่วนใหญ่พอใจกับมาตรการการช่วยเหลือ อีกทั้ง ผู้ว่าราชการจังหวัด และหน่วยงานในพื้นที่ ก็มีการพูดคุยกันอยู่แล้ว
นอกจากนี้ นายยุคล ยังกล่าวว่า ขณะนี้เจ้าหน้าที่กำลังตรวจสอบพื้นที่เพื่อช่วยเหลือ โดยมีเกษตรกรมาลงทะเบียนกว่า 660,000 คนแล้ว หากจังหวัดใดพร้อม ก็พร้อมดำเนินการจ่ายเงิน ซึ่งในวันที่ 25 ก.ย.นี้ จะเดินสายไปที่ จ.นครศรีธรรมราช 26 ก.ย. จ.ปัตตานี จ.สงขลา 27 ก.ย. จ.กะบี่ จ.ยะลา จ.ชุมพร จ.ระนอง จ.สตูล จ.ตรัง จ.ภูเก็ต จ.พังงา และ 30 ก.ย. ที่ จ.จันทบุรี และซีกตะวันออก
