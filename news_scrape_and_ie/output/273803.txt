พาณิชย์ ระบุ น้ำท่วมในพื้นที่เพาะปลูกส่งผลให้ราคาผักหลายชนิดปรับราคาขึ้นสูงถึง กก.ละ 40 บาท อาทิ ผักชี กก.ละ 85 บาท เพิ่มขึ้น 45 บาท  ด้าน ขณะที่ มิลล์บอร์ดนัดหารือปรับราคานมขึ้นอีกลิตรละ 1.31 บาท วันนี้(30 ก.ย.)

รายงานข่าวจากกระทรวงพาณิชย์   แจ้งว่า ขณะนี้ราคาผักหลายประเภทในช่วงปลายเดือนก.ย.2556 ได้ปรับราคาสูงขึ้นจากเดือนส.ค.2556 อย่างมาก เนื่องจากได้รับผลกระทบจากน้ำท่วมในพื้นที่เพาะปลูกสำคัญทำให้ผักเน่าหรือช้ำ ผลผลิตออกสู่ตลาดได้น้อยลง ส่งผลให้ราคาปรับตัวสูงขึ้นอย่างต่อเนื่อง จนส่งผลกระทบต่อทั้งตัวเกษตรผู้ปลูกผัก และต่อผู้บริโภคที่ต้องซื้อผักในราคาที่แพงขึ้น กะหล่ำปลีกก.ละ  25 บาท เพิ่มขึ้น 11 บาท ผักกาดขาว กก.ละ  35 บาท เพิ่มขึ้น 15 บาท ผักกาดหอม กก.ละ 60 บาท เพิ่มขึ้น 32 บาท ต้นหอม กก.ละ 70 บาท เพิ่มขึ้น 40 บาท ผักชี กก.ละ 85 บาท เพิ่มขึ้น 45 บาท
นอกจากนั้นในวันนี้  (30 ก.ย.)คณะกรรมการโคนมและผลิตภัณฑ์นม (มิลล์บอร์ด)  จะมีการพิจารณาปรับราคาน้ำนมดิบอีกลิตรละ 1.31 บาทตามที่เกษตรกรร้องขอเพื่อชดเชยต้นทุนที่สูงขึ้น ก่อนเสนอขอความเห็นชอบที่ประชุมคณะรัฐมนตรี (ครม.)อนุมัติ ซึ่งจะทำให้ราคารับซื้อน้ำนมดิบเพิ่มขึ้นจากเดิมเฉลี่ยลิตรละ 18.15-19.20 บาท มาอยู่เฉลี่ยลิตรละ 19.50-20 บาท และจากการปรับขึ้นราคาซื้อน้ำนมดิบดังกล่าว จะส่งผลให้ผู้ผลิตนมยื่นขอปรับเพิ่มขึ้นแน่
MThai news
