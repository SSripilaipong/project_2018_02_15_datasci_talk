พลัส พร็อพเพอร์ตี้ เผยผลวิจัย ที่พักอาศัย 5 เมืองท่องเที่ยว เชียงใหม่ ภูเก็ต พัทยา นครราชสีมา และหัวหิน-ชะอำ ได้รับความนิยมจากชาวไทยและชาวต่างชาติ

นายภูมิภักดิ์ จุลมณีโชติ  กรรมการผู้จัดการบริษัท พลัส พร็อพเพอร์ตี้ จำกัด ผู้เชี่ยวชาญด้านบริหารและจัดการอสังหาริมทรัพย์ครบวงจร เปิดเผยว่า จากข้อมูลการวิจัยหัวข้อ “โอกาสอสังหาฯ กับการท่องเที่ยวที่มาแรง” โดยฝ่ายวิจัยและพัฒนา ของพลัส พร็อพเพอร์ตี้  ทำการสำรวจที่พักอาศัยในเมืองท่องเที่ยว 5 เมืองหลัก คือ เชียงใหม่ ภูเก็ต พัทยา นครราชสีมา (เขาใหญ่) และหัวหิน-ชะอำ พบว่า อุปทานปี 2555-2556 มีจำนวนทั้งสิ้น 117,000 ยูนิต ดูดซับไปแล้ว 81,000 ยูนิต คิดเป็นสัดส่วนต่อยอดขายได้ถึง 70%
โดยเมืองท่องเที่ยวชายทะเล  รูปแบบที่อยู่อาศัยที่นิยมในอันแรกคือคอนโดมิเนียมรูปแบบ Sea View ในกลุ่มราคา 50,000–80,000 บาท/ตร.ม. และ 100,000– 200,000 บาท/ตร.ม. ส่วนเมืองท่องเที่ยวเชิงวัฒนธรรมอย่าง จ.เชียงใหม่ ให้การตอบรับดีในรูปแบบของบ้านเดี่ยวราคาไม่เกิน 5 ล้านบาท ผู้ซื้อหลักมาจากคนทำงานในท้องถิ่นและนักลงทุนที่ซื้อเพื่อปล่อยเช่าให้ชาวต่างชาติในพื้นที่ และที่น่าสนใจคือตลาดคอนโดมิเนียมในกลุ่มราคา 60,000–80,000 บาท/ตร.ม. เนื่องจากเป็นที่นิยมของชาวญี่ปุ่นวัยเกษียณที่มีแนวโน้มเติบโตมากขึ้นเรื่อยๆ จากการเป็นสังคมผู้สูงอายุของประเทศญี่ปุ่น
หากเทียบหัวเมืองท่องเที่ยว ชายทะเลต่างๆ แล้ว ชะอำและหัวหินถือว่าเป็นตลาดที่มีดีมานด์มากที่สุด เป็นที่สนใจของผู้บริโภคที่ซื้ออยู่อาศัยเองหรือซื้อเพื่อการลงทุน เนื่องจากอยู่ไม่ไกลจากกรุงเทพฯ มีความพร้อมของปัจจัยพื้นฐาน เช่น โครงสร้างคมนาคม การพัฒนาของเมืองและเศรษฐกิจ รวมถึงการเป็นเมืองท่องเที่ยวลำดับต้นที่ได้รับความนิยมจากทั้งชาวไทยและชาวต่างชาติ
อย่างไรก็ตาม ยอดขายอาจจะชะลอตัวบาง เนื่องจากปีที่ผ่านมา มีที่อยู่อาศัยเปิดตัวมากเป็นจำนวนเท่าตัวของอุปทานเดิม   โดยกลุ่มคอนโดมิเนียมยังเป็นตลาดที่เติบโตได้ดี โดยเฉพาะราคาต่ำกว่า 80,000 บาทต่อตารางเมตร ในพื้นที่ชะอำ เขาตะเกียบ-เขาเต่า ยังเป็นพื้นที่ที่น่าจับตา เนื่องจากเชื่อว่ายังมีอุปสงค์รองรับได้จำนวนมาก
ทั้งนี้ช่วงราคาที่เหมาะสม ในพื้นที่ชะอำควรอยู่ในระดับ 50,000-70,000 บาทต่อตารางเมตร ส่วนเขาตะเกียบ-เขาเต่า ควรอยู่ที่ระดับ 40,000-70,000 บาทต่อตารางเมตร ส่วนพื้นที่ฝั่งทะเล คาดว่าอุปสงค์ที่ต้องการห้องชุดราคาแพงยังพอมีกำลังซื้อที่ราคาสูงกว่า 100,000 บาทต่อตารางเมตร  ส่วนทำเลเมืองตากอากาศที่ได้รับความนิยมมาโดยตลอดอีกหนึ่งแห่ง คือ พัทยา มีการเปิดโครงการใหม่อย่างคึกคัก เพราะเห็นแนวโน้มและโอกาสที่ยังขยายตัวได้อีกมาก
สำหรับภูเก็ต   ภาพรวมของเมืองมีการเปลี่ยนแปลงรวดเร็วมาก เมื่อก่อนตลาดคอนโดหาไม่เป็นที่ต้องการของพื้นที่นี้ แต่ปัจจุบันเติบโตรวดเร็ว มีโครงการใหม่ๆ จากนักลงทุนในท้องถิ่นและส่วนกลางเข้ามาลงทุนเป็นจำนวนมาก ในส่วนของพื้นที่เขาใหญ่ แม้อุปสงค์จะให้การตอบรับต่ออุปทานโดยเฉพาะตลาดคอนโดมิเนียมในเกณฑ์ดี แต่จากข้อจำกัดของผังเมืองใหม่ที่ประกาศใช้ต้นปี 2557 ทำให้การลงทุนในอสังหาฯ ทั้งแนวสูงและแนวราบถูกจำกัด ผู้ประกอบการจึงเร่งขออนุมัติโครงการในช่วงปี 2556 เพื่อหวังดึงดูดกลุ่มอุปสงค์ที่ต้องการหาบ้านพักตากอากาศในอนาคต
MThai news
