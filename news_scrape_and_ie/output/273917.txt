พาณิชย์ จับมือบริษัท คิง เพาเวอร์ฯ ตั้งร้านจำหน่ายสินค้าโอทอป และผลิตภัณฑ์สปา ภายในท่าอากาศยานสุวรรณภูมิ ตั้งเป้ายอดขายโตไม่ต่ำกว่า 10%

นายนิวัฒน์ธำรง บุญทรงไพศาล  รองนายกรัฐมนตรีและรัฐมนตรีว่าการกระทรวงพาณิชย์ เป็นประธานในพิธีลงนามบันทึกข้อตกลงความร่วมมือ (MOU) ในการส่งเสริมช่องทางการจำหน่ายสินค้าหนึ่งตำบล หนึ่งผลิตภัณฑ์ หรือโอทอปไทย ระหว่างกระทรวงพาณิชย์ กับบริษัท คิง เพาเวอร์ แท็กซ์ฟรี จำกัด เพื่อจัดตั้งร้านค้าจำหน่ายสินค้าโอทอป ในหมวดอาหาร เสื้อผ้า ของใช้ของตกแต่ง และผลิตภัณฑ์สปา ในบริเวณท่าอากาศยานสุวรรณภูมิ ภายใต้การบริหารจัดการร้านโดยบริษัท คิง เพาเวอร์ แท็กซ์ฟรี จำกัด โดยจะมีการคัดเลือกสินค้า เน้นคุณภาพและราคา มั่นใจจะสามารถสู้กับสินค้าแบรนด์เนมที่จัดจำหน่ายอยู่ภายในบริเวณสนามบินได้
ทั้งนี้ จะเริ่มเปิดจำหน่ายสินค้า ภายในท่าอากาศสุวรรณภูมิได้ตั้งแต่เดือนพฤศจิกายนนี้เป็นต้นไป คาดว่าจะมียอดขายไม่ต่ำกว่าปีละ 30,000 ล้านบาท และในช่วงปลายปีมีแผนจะขยายร้านเพิ่มเติมไปยังสนามบินนานาชาติในประเทศ เช่น ท่าอากาศยานดอนเมือง และท่าอากาศยานนานาชาติในภูมิภาค
สำหรับการบริหารจัดการ ต้นทุนสินค้าโอทอปได้มอบหมายให้รัฐมนตรีแต่ละกระทรวงที่เกี่ยวข้องเป็นผู้รับผิดชอบ อาทิ สินค้าประเภทอาหาร มอบหมายให้กระทรวงสาธารณสุขรับผิดชอบ และเสื้อผ้าเครื่องแต่งกาย มอบหมายให้กระทรวงอุตสาหกรรมรับผิดชอบ เป็นต้น ซึ่งจากการผลักดันการจำหน่ายสินค้าโอทอปอย่างต่อเนื่องทำให้มียอดขายปีละไม่ต่ำกว่า 70,000 ล้านบาท โดยตั้งเป้ายอดขายแต่ละปีต้องเติบโตไม่ต่ำกว่า 10%
MThai news
