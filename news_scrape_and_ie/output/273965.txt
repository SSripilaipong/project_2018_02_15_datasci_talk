บอร์ด กสท.มีมติให้ใบอนุญาตโครงข่ายทีวีดิจิตอลภาคพื้นดิน กองทัพบกช่อง 5 เพิ่มอีก 1 ใบอนุญาต เป็นเวลา 15 ปี และอนุมัติใบอนุญาตทดลองประกอบกิจการวิทยุกระจายเสียงจำนวน 49 ใบ

พ.อ.นที ศุกลรัตน์   รองประธาน กสทช.และประธานคณะกรรมการกิจการกระจายเสียงและกิจการโทรทัศน์ หรือ กสท.เปิดเผยว่า ที่ประชุม กสท.วันนี้(30 ก.ย.56)มีมติให้ใบอนุญาตโครงข่ายทีวีดิจิตอลภาคพื้นดินแก่กองทัพบกช่อง 5 เพิ่มอีก 1 ใบอนุญาต เป็นเวลา 15 ปี โดยใบอนุญาตโครงข่ายที่ 2 กองทัพบกช่อง 5 ได้เสนอให้ยุติบทบาทผู้ให้สัมปทานคลื่นความถี่ระบบอนาล๊อก ซึ่งเป็นคู่สัมปทานกับช่อง 7 ภายใน 5 ปีซึ่งเร็วขึ้นจากสัมปทานเดิมที่มีอายุเหลือ 10 ปี และที่ประชุมคณะกรรมการกิจการกระจายเสียงและกิจการโทรทัศน์ ได้เห็นชอบ
เนื่องจากเป็นส่วนหนึ่ง ในการส่งเสริมและสนับสนุนการเปลี่ยนผ่านไปสู่ทีวีดิจิตอลได้เร็วและมีประสิทธิภาพขึ้น คาดว่าจะใช้เวลาภายใน 5 ปี ช้าสุดไม่เกิน 6 ปี ในการเปลี่ยนผ่านโทรทัศน์จากระบบอนาล๊อกสู่ระบบดิจิตอลได้ทั้งหมด
พร้อมทั้งอนุมัติการปรับปรุงหลักเกณฑ์เพิ่มเติม เกี่ยวกับการออกใบอนุญาตช่องทีวีดิจิตอลบริการสาธารณะประเภทความมั่นคงปลอดภัยสาธารณะ ซึ่งปรับปรุงสาระสำคัญเกี่ยวกับคุณสมบัติของผู้รับใบอนุญาต ต้องเป็นหน่วยงานเพื่อความมั่นคงปลอดภัยของสาธารณะ การหารายได้และวัตถุประสงค์การประกอบกิจการ โดยให้นำไปรับฟังความคิดเห็นสาธารณะต่อไป
นอกจากนี้  ยังอนุมัติใบอนุญาตทดลองประกอบกิจการวิทยุกระจายเสียงจำนวน 49 ใบ แบ่งเป็นประเภทบริการธุรกิจ 42 ใบ บริการสาธารณะ 2 ใบ และบริการชุมชน 5 ใบ
MThai news
