วันนี้(1ต.ค.) ราคาแอลพีจีภาคครัวเรือนขยับอีก 50 สตางค์ต่อ กก.เป็นเดือนที่ 2 ส่งผลให้แอลพีจี ถัง 15 กก.ขยับเพิ่มขึ้น 15 บาทต่อถัง ขณะที่ ผู้บริโภค เมินใช้สิทธิ์ ซื้อแอลพีจีราคาเดิม

ตามมติคณะกรรมการนโยบายพลังงานแห่งชาติ   (กพช.) ที่ได้เห็นชอบปรับโครงสร้างราคาก๊าซหุงต้มภาคครัวเรือน (แอลพีจี) ให้สะท้อนต้นทุนโรงแยกก๊าซธรรมชาติจาก 18.13 บาทต่อ กก. เป็น 24.82 บาทต่อ กก.โดยทยอยปรับขึ้นเดือนละ 0.50 บาทต่อ กก. ส่งผลให้วันนี้(1ต.ค.) ราคาแอลพีจีภาคครัวเรือนจะปรับขึ้นอีก 0.50 บาทต่อ กก.เป็นเดือนที่ 2
ล่าสุด นายชิษณุพงศ์ รุ่งโรจน์งามเจริญ  นายกสมาคมผู้ค้าก๊าซปิโตรเลียมเหลว (แอลพีจี) เปิดเผยว่า ในวันที่ 1 ตุลาคม 2556 เป็นวันที่กระทรวงพลังงานจะทยอยปรับราคาก๊าซหุงต้ม (แอลพีจี) ภาคครัวเรือน รอบที่ 2 อีก 50 สตางค์ต่อกิโลกรัม (กก.) ส่งผลให้เมื่อรวมกับที่ปรับไปแล้วก่อนหน้าคือเดือนกันยายน ราคาแอลพีจีจะปรับเพิ่มขึ้นเป็น 1 บาทต่อ กก. หรือคิดในรูปของถังแอลพีจีขนาด 15 กิโลกรัม (กก.) ผู้ใช้แอลพีจีจะต้องมีรายจ่ายเพิ่มขึ้นอีก 15 บาทต่อถัง
ทั้งนี้เมื่อได้มีการสอบถาม ความเห็นผู้บริโภค พบว่ายังไม่มีความตื่นตัวที่จะใช้สิทธิซื้อแอลพีจีราคาเดิม ตามนโยบายของกระทรวงพลังงาน เพราะมองว่าการปรับราคาที่ยังไม่สูงมาก
ผู้สื่อข่าวรายงานว่า  การปรับราคาแอลพีจีในเดือนตุลาคม เป็นการทยอยปรับราคาในเดือนที่ 2 อีก 50 สตางค์ต่อ กก. และยังเหลือเวลาที่จะต้องปรับราคาขึ้นอีก 10 เดือน หรือไปสิ้นสุดในเดือนสิงหาคม 2557 โดยราคาแอลพีจีเมื่อปรับราคาจนครบแล้ว จะเพิ่มขึ้นจาก 18.13 บาทต่อ กก. ไปอยู่ที่ 24.82 บาทต่อ กก. หรือเมื่อคำนวณถังขาด 15 กก. ราคาปรับเพิ่มขึ้นอีกประมาณ 100 บาทต่อถัง
MThai news
