กสทช.เผย 4 ผู้ประกอบการโทรศัพท์ ร่วมขยายเวลาชำระเงินค่าบริการออกไปอีก 15 วัน นับจากวันครบรอบบิล

นายฐากร ตัณฑสิทธิ์  เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) กล่าวภายหลังการประชุมร่วมกัน ระหว่าง สำนักงาน กสทช. และผู้ประกอบการโทรศัพท์ เพื่อกำหนดแนวทางการดำเนินการร่วมกัน ในการให้ความช่วยเหลือผู้ประสบภัยน้ำท่วมว่า วันนี้(1 ต.ค.) มีผู้ประกอบการโทรศัพท์ มาร่วมประชุม 4 ราย คือ เอไอเอส ดีแทค ทรูมูฟ และ ทีโอที ส่วน แคท ไม่ได้มาร่วม แต่ยินดีปฏิบัติตาม  ซึ่งจากการหารือสำหรับโทรศัพท์มือถือ ประเภทรายเดือน หรือ post paid เอไอเอส ยินดีขยายระยะเวลาในการชำระค่าบริการออกไปอีก 15 วัน นับจากวันครบกำหนดชำระรอบบิลปัจจุบันและหากสถานการณ์น้ำท่วมไม่ดีขึ้น จะขยายเวลาออกไปอีกครั้งละ 15 วัน
ขณะที่ดีแทค  กำหนดให้ขยายระยะเวลาชำระค่าบริการออกไปอีก 15 วันเช่นกัน และเพิ่มวงเงินอีกไม่เกิน 1,000 บาท สำหรับลูกค้าที่มีโปรโมชั่นวงเงินไม่เกิน 500 บาท ส่วน ทรูมูฟ ขยายระยะเวลาชำระค่าบริการจนถึงวันที่ 30 พ.ย.56 และ ทีโอที ขยายระยะเวลาชำระค่าบริการไปอีก 15 วัน
ในส่วนของโทรศัพท์ระบบเติมเงิน  หรือ pre paid เอไอเอส ขยายระยะเวลาให้อีก 30 วัน และเติมเงินเพิ่มให้อีกทุกพื้นที่ ดีแทค ขยายเวลา 15 วัน และโทรฟรี 3 วัน สำหรับลูกค้าที่มีเงินในระบบน้อยกว่า 30 บาท และทรูมูฟ ขยายเวลา 30 วัน เติมเงินให้ฟรี 20 บาท และสามารถส่ง เอสเอ็มเอส ฉุกเฉินได้ฟรี
MThai news
