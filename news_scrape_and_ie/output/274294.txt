กรุ๊ปลีส เตรียมเข้าซื้อธุรกิจไฟแนนซ์ในกลุ่มประเทศอาเซียน วางเป้าพอร์ตสินเชื่อเช่าซื้อโต 1 หมื่นล้านบาทใน 2 ปี

นายมิทซึจิ โคโนชิตะ  ประธานกรรมการและประธานเจ้าหน้าที่บริหาร บริษัท กรุ๊ปลีส จำกัด (มหาชน) หรือ GL เปิดเผยว่า บริษัทมีแผนที่จะนำเงินที่ได้ จากการใช้สิทธิแปลงสภาพของ วอร์แรนท์ไปใช้ในการขยายธุรกิจ ทั้งในส่วนการเช่าซื้อรถจักรยานยนต์ในประเทศไทย และประเทศกัมพูชา การให้สินเชื่อเช่าซื้อยานยนต์เพื่อการเกษตร ในกัมพูชารวมถึงการใช้โมเดลธุรกิจในกัมพูชา เพื่อขยายการให้สินเชื่อเช่าซื้อรถจักรยานยนต์ในประเทศลาวด้วย
โดยเงินที่ได้จากการออกวอร์แรนท์ ส่วนหนึ่ง บริษัทเตรียมไว้สำหรับการเข้าซื้อกิจการธุรกิจไฟแนนซ์ในภูมิภาคอาเซียน เพื่อให้บรรลุเป้าหมายที่วางไว้ว่า GL จะเป็นบริษัทไฟแนนซ์ชั้นนำในอาเซียน
ซึ่งขณะนี้อยู่ในช่วง รอจังหวะและโอกาส โดยได้เจรจากับผู้ประกอบการ ไมโครไฟแนนซ์บางราย ในกัมพูชา และธุรกิจเช่าซื้อในอินโดนีเซีย ซึ่งคาดว่าภายใน 2 ปีข้างหน้า พอร์ตสินเชื่อเช่าซื้อของ GL จะเติบโตอีกเท่าตัวจากระดับ 5 พันล้านบาท ในปัจจุบันสู่ระดับ 1 หมื่นล้านบาท
และเมื่อเร็วๆนี้ คณะกรรมการ GL อนุมัติให้บริษัทเพิ่มทุน เพื่อรองรับการแปลงสภาพวอร์แรนท์ จำนวน 341.57 ล้านหุ้น ซึ่งเท่ากับจำนวนของวอร์แรนท์ ที่จะจัดสรรให้กับผู้ถือหุ้นเดิม ในอัตราส่วน 3 หุ้นเดิมต่อ 1 หุ้นใหม่ โดยไม่คิดมูลค่า นอกจากนี้ ยังมีมติให้ออกหุ้นกู้ในวงเงินไม่เกิน 2,000 ล้านบาท เพื่อใช้เป็นเงินทุนหมุนเวียนและขยายธุรกิจ
นายโคโนชิตะ กล่าวอีกว่า   ปัจจุบันการปล่อยสินเชื่อเช่าซื้อรถจักรยานยนต์ในประเทศไทย สามารถทำได้เดือนละกว่า 9 พันคัน เติบโตจากช่วงเดียวกันของปีก่อน กว่า 30% และมีเป้าหมายจะปล่อยให้ได้เดือนละ 1.2 หมื่นคัน ภายในสิ้นปีนี้
ส่วนการปล่อยสินเชื่อ เช่าซื้อรถจักรยานยนต์ ในกัมพูชาจะแตะระดับ 2 พันคันต่อเดือนได้ภายในสิ้นปีนี้ ซึ่งล่าช้าจากเดิมที่คาดว่าจะทำได้ภายในไตรมาสที่ 3 เล็กน้อย เนื่องจากเป็นช่วงเริ่มต้นธุรกิจในกัมพูชา
MThai news
