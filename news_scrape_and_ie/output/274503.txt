นิวัฒน์ธำรง เผย มาเลย์ เสนอ ตั้งเมืองยาง หรือ รับเบอร์ ซิตี้ บริเวณชายแดน เพื่อช่วยยกระดับราคายางของทั้งสองประเทศ

นายนิวัฒน์ธำรง บุญทรงไพศาล   รองนายกรัฐมนตรีและ รมว.พาณิชย์ เปิดเผยว่า เมื่อเร็วๆ นี้ ได้หารือกับดาโต๊ะ มุสตาฟา โมฮัมเม็ด รมว.การค้าและอุตสาหกรรมมาเลเซีย ซึ่งทั้งสองฝ่ายเห็นตรงกันที่จะให้การส่งเสริมความร่วมมือทางด้านการค้าและการลงทุน โดยจะเน้นการส่งเสริมในสาขาที่ทั้งสองมีศักยภาพ โดยเฉพาะในอุตสาหกรรมฮาลาล และอุตสาหกรรมยางพารา
ทั้งนี้ มาเลเซีย ได้เสนอให้จัดตั้งเมืองยาง หรือรับเบอร์ ซิตี้ บริเวณชายแดน เป็นความร่วมมือกันระหว่างมาเลเซียกับไทย เพื่อให้เกิดประโยชน์สูงสุดกับ 2 ประเทศ ซึ่งล่าสุดได้สำรวจพื้นที่ที่เหมาะสมในการจัดตั้งแล้ว หากไทยกับมาเลเซียร่วมมือกันสำเร็จ จะทำให้อุตสาหกรรมยางของทั้งสองประเทศมีความเข้มแข็ง และช่วยยกระดับราคายางของทั้งสองประเทศด้วย โดยมาเลเซียต้องการให้ไทยป้อนวัตถุดิบให้ ซึ่งขณะนี้มาเลเซียผลิตถุงมือยางอันดับ 1 ของโลก และยังมีแผนที่จะผลิตยางรถยนต์ และอุตสาหกรรมปลายน้ำอื่นๆ จากยางด้วย
นอกจากนี้  ไทยได้ขอให้มาเลเซียพิจารณาแก้ไขปัญหาเรื่องการขนส่งสินค้าไทยผ่านแดนมาเลเซียไปยังสิงคโปร์ ซึ่งมีข้อจำกัดให้การขนส่งสินค้าเน่าเสียง่ายผ่านแดนมาเลเซียไปยังสิงคโปร์ได้เพียงปีละ 30,000 ตัน ซึ่งเรื่องนี้เป็นประเด็นสำคัญที่หน่วยงานที่เกี่ยวข้องของไทยได้ยกขึ้นหารือกับมาเลเซียมาอย่างต่อเนื่องและยาวนาน แต่ยังไม่ได้รับการแก้ไข จึงต้องการเห็นการแก้ไขปัญหานี้ให้เกิดผลโดยเร็ว โดยมาเลเซียรับที่จะนำเรื่องนี้ไปเสนอให้นายกรัฐมนตรีมาเลเซียพิจารณาต่อไป
สำหรับการก่อสร้างสะพาน สุไหงโกลก-รันเตาปันจัง แห่งที่ 2 ทั้งสองฝ่ายเห็นตรงกันว่า จะเป็นผลดีต่อการค้าและการท่องเที่ยวของทั้งสองฝ่าย และเห็นควรที่จะเพิ่มความร่วมมือและสนับสนุนให้มีการพบปะระหว่างนักธุรกิจไทย-มาเลเซียให้มากขึ้น รวมทั้งยังได้ขอให้มาเลเซียเพิ่มการนำเข้าข้าวและน้ำตาลทรายจากไทยเพิ่มขึ้นด้วย
MThai news
