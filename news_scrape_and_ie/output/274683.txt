ตลาดสดชัยนาท คึกคัก ประชาชน หาซื้อผักช่วงเทศกาลกินเจ ขณะที่ ราคาขยับขึ้นทุกชนิด

ที่ ตลาดสดภาษีซุง เทศบาลเมืองชัยนาท การซื้อขายผักสดในช่วงวันก่อนเริ่มเทศกาลกินเจ เริ่มคึกคัก โดยมีประชาชนที่จะร่วมกินเจ วันที่ 5 ซึ่งเป็นวันเริ่มต้นเทศกาล ต่างออกมาหาซื้อผัก เพื่อปรุงรับประทานเป็นการปรับสภาพร่างกายก่อนการกินเจในวันจริง ด้าน ราคาผักชนิดต่างๆ ที่นิยมในการประกอบอาหารเจ ปรากฏว่ามีการขยับราคาขึ้นทุกรายการ
นางวนิดา สิทธิ์ขำ แม่ค้าผัก เผยว่า ราคาผัก ที่มีการปรับขึ้นได้แก่คะน้าจาก กก.ละ 30 บาท ปรับขึ้นเป็น 40 บาท ผักบุ้งจีน จาก 25 บาท ขึ้นเป็น 40 บาท กระหล่ำปลี จาก 20 บาท ขึ้นเป็น 25 บาท ผักกาดขาว จาก กก.ละ 25 บาท ขึ้นเป็น 35 บาท และบวบจาก กก. ละ 15 บาท ขึ้นเป็น 30 บาทต่อกก. โดยสาเหตุหนึ่งที่ทำให้ผักปรับราคาขึ้นในช่วงตรุษจีน นอกจากความต้องการที่มากขึ้น ก็คือแหล่งปลูกผักทางภาคเหนือ ได้รับความเสียหายจากน้ำหลาก ในช่วง 1 เดือนที่ผ่านมา ทำให้ผักออกสู่ตลาดน้อย
