วันดี เผย กลุ่มมาราเซลกรุ๊ป ร่วมรับงานออกแบบ ติดตั้ง และก่อสร้างโรงไฟฟ้าพลังงานแสงอาทิตย์ ใน ซาอุดิอาระเบีย

นางสาววันดี กุญชรยาคง  กรรมการผู้จัดการใหญ่ บริษัท เอสพีซีจี จำกัด (มหาชน) เปิดเผยว่า บริษัทมีแผนขยายธุรกิจในตะวันออกกลางโดยล่าสุดกลุ่มมาราเซลกรุ๊ป (Malasel) ซึ่งเป็นผู้นำด้านพลังงานของซาอุดิอาระเบีย ได้ชวนบริษัทร่วมรับงานออกแบบ ติดตั้ง และก่อสร้างโรงไฟฟ้าพลังงานแสงอาทิตย์ (โซลาร์เซลล์) ในซาอุดิอาระเบีย หลังจากรัฐบาลซาอุดิอาระเบียมีนโยบายประกาศรับซื้อไฟฟ้าจากโซลาร์เซลล์ ทั้งในส่วนของโซลาร์ฟาร์มและโซลาร์บนหลังคาบ้าน (โซลาร์รูฟท็อป) ในระยะเวลา 15 ปี รวม 5 หมื่นเมกะวัตต์ ดังนั้นจึงมองเป็นโอกาสที่บริษัทจะเข้าไปขยายธุรกิจต่อไป
โดยวันนี้  (3 ตุลาคม) บริษัทได้นำนักธุรกิจกลุ่มมาราเซล เข้าพบสภาอุตสาหกรรมแห่งประเทศไทย(ส.อ.ท.) และกระทรวงพลังงาน เพื่อผลักดันการลงทุน และเป็นการสร้างความสัมพันธ์ที่ดีของทั้ง 2 ประเทศด้วย
สำหรับความคืบหน้า โครงการรับงานติดตั้งโซลาร์รูฟท็อป พบว่าความต้องการติดตั้งโซลาร์รูฟท็อปอยู่ที่ 600 เมกะวัตต์ ซึ่งมากกว่าที่ภาครัฐกำหนดไว้ที่ 200 เมกะวัตต์ ซึ่งในส่วนของบริษัทพบว่ามีลูกค้าที่ยื่นติดตั้งโซลาร์รูฟท็อปแล้ว 50 เมกะวัตต์ แบ่งเป็นคลังสินค้า 30%ส่วนที่เหลือเป็นหลังคาบ้าน ส่วนกรณีที่ภาครัฐระบุว่าหลังคาคลังสินค้าอาจไม่เข้าข่ายนั้น ส่วนตัวมองว่าคลังสินค้าก็เป็นส่วนหนึ่งของโรงงานอุตสาหกรรม ดังนั้นในแง่ของภาคธุรกิจก็ควรใช้ประโยชน์บนหลังคาเพื่อก่อให้เกิดรายได้ อย่างไรก็ตามบริษัทจะได้รับงานทั้ง 50 เมกะวัตต์ทั้งหมดหรือไม่นั้น ต้องดูความชัดเจนในวันที่ 14 ตุลาคมนี้ก่อน
ส่วนกรณี ความคืบหน้าโครงการโซลาร์ฟาร์มจำนวน 36 สัญญา กำลังการผลิตรวม 250 เมกะวัตต์ มูลค่าลงทุนรวม 2.4 หมื่ล้านบาท ว่า โครงการดังกล่าวจะก่อสร้างทั้งหมดภายในวันที่ 13 ธันวาคมนี้ และจะเสร็จภายในปี 2557 ซึ่งในส่วนนี้แบ่งเป็นของเอสพีซีจี 200 เมกะวัตต์ ส่วนที่เหลือก็เป็นของพันธมิตร คาดว่าจะสามารถรับรู้รายได้ประมาณ 4-4.5 พันล้านบาทต่อปี ตั้งแต่ปี 2557 เป็นต้นไป
MThai news



