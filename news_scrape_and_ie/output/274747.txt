ขสมก. เตรียมจัด เลดี้บัส รถเมล์ให้บริการเฉพาะผู้หญิง เน้นเส้นทางระยะทางไกล เช่น รังสิต-อนุสาวรีย์ชัยสมรภูมิ คาดได้ข้อสรุปภายใน 2 สัปดาห์นี้

นายโอภาส เพชรมุณี ผู้อำนวยการองค์การขนส่งมวลชนกรุงเทพ (ขสมก.) เปิดเผยว่า ขสมก.มีแนวคิดที่เปิดให้บริการรถเมล์ ขสมก. เฉพาะผู้หญิง หรือ เลดี้ บัส โดยอยู่ระหว่างหารือกับผู้บริหารที่เกี่ยวข้องเพื่อหารูปแบบที่ชัดเจนในการดำเนินโครงการ ซึ่งเบื้องต้นอาจให้เจ้าหน้าที่ที่เป็นผู้หญิงดำเนินการทั้งหมดไม่ว่าจะเป็นอู่จอดรถ พนักงานขับรถ และพนักงานเก็บค่าโดยสาร รวมถึงผู้โดยสาร เป็นต้น ซึ่งจะได้ข้อสรุปใน 2 สัปดาห์
สำหรับเส้นทางบริการจะเน้นเส้นทางที่มีระยะทางไกลเป็นหลัก เช่น รังสิต-อนุสาวรีย์ชัยสมรภูมิ เป็นต้น เนื่องจากมีผู้โดยสารใช้บริการเป็นจำนวนมาก โดยจะทำรูปแบบของตัวรถให้มีความชัดเจน เพื่อให้ทราบได้ทันทีว่าเป็นรถที่ให้บริการเฉพาะผู้หญิงอย่างแท้จริง
ส่วนโครงการ เลดี้ แท็กซี่  ของกรมการขนส่งทางบก นั้น นายชัชชาติ สิทธิพันธุ์ รมว.คมนาคม กล่าวว่า จะต้องศึกษาให้ดีว่าสอดคล้องกับความต้องการประชาชนหรือไม่ ที่สำคัญจะต้องดูรายละเอียดด้วยว่ามีข้อดีข้อเสียอย่างไร หากดำเนินการแล้วต้องคิดค่าโดยสารเพิ่มขึ้นหรือไม่ การใช้บริการจะเป็นวิธีไหนจะให้โทรเรียกใช้บริการอย่างไร
MThai news

