เลขาฯสอท.เผย โรงงานระดับ SME กระทบหนัก หลังห้างยักษ์ใหญ่ กดดันให้ลดราคาผลิตสินค้าลง 10-20 เปอร์เซ็นต์ เพื่อจัดโปรโมชั่น ลดแลก แจก แถม แย่งลูกค้าช่วงปีใหม่

นายธนิต โสรัตน์ เลขาธิการสภาอุตสาหกรรมแห่งประเทศไทย (ส.อ.ท.) เปิดเผยว่า ขณะนี้ห้างสรรพสินค้าและห้างค้าปลีกได้เจรจากับโรงงานผลิตสินค้าระดับเอสเอ็มอีลดราคาลง 10-20% เพื่อนำสินค้าดังกล่าวไปจัดโปรโมชั่นลด แลก แจก แถม รองรับเทศกาลคริสมาสต์และปีใหม่ เนื่องจากปัจจุบันบรรดาห้างร้านมีกลยุทธการแข่งขันที่รุนแรงมาก ส่วนใหญ่เน้นการลดราคาเพื่อแย่งลูกค้าและกระตุ้นกำลังซื้อของผู้บริโภค ส่งผลให้โรงงานบางส่วนได้รับความเดือดร้อนเพราะหากไม่เข้าร่วมก็จะมีผลกระทบต่อการทำธุรกิจร่วมกันในอนาคต
ทั้งนี้ที่ผ่านมาโรงงานในภาคอุตสาหกรรมประสบปัญหาจากต้นทุนการผลิตอย่างมาก โดยเฉพาะต้นทุนเรื่องของค่าแรง วัตถุดิบ และประสบปัญหาเศรษฐกิจชะลอตัว เนื่องจากไม่สามารถปรับราคาสินค้าให้สอดคล้องกับต้นทุนที่เพิ่มขึ้น ซึ่งที่ผ่านมาหลายรายได้ทดลองปรับราคาไปแล้วแต่ก็ไม่ประสบความสำเร็จ เพราะลูกค้าหันไปสั่งออเดอร์จากโรงงานที่ไม่ปรับราคาสินค้า
นายธนิต กล่าวยอมรับว่า ขณะนี้ภาคการผลิตอาการหนักโดยเฉพาะเอสเอ็มอีที่ต้นทุนสูงแต่ปรับราคาสินค้าได้ลำบาก เนื่องจากภาคการบริโภคของประเทศชะลอตัวติดต่อมาหลายเดือน ขณะที่ห้างร้านต่างๆ ก็จำเป็นต้องหามาตรการในการกระตุ้นกำลังซื้อของบริโภค และผู้ที่ถูกกดราคามากที่สุดคือโรงงานผลิต เพราะหากห้างฯ ลดราคาสินค้า 30-40% ก็ต้องกดราคาจากโรงงานแล้วเกินครึ่งหนึ่งของราคาที่ลดลง
อย่างไรก็ตามยอมรับว่าในขณะนี้โรงงานต่างๆ จำเป็นต้องประคองกิจการเพื่อให้พ้นปีนี้ไปก่อน โดยปัจจุบันส่วนใหญ่จะลดกำลังการผลิตจากภาวะปกติที่ 80% เหลือ  64.5%  ซึ่งถือว่าไม่คุ้มทุน เพราะหากจะให้คุ้มทุนในการลงทุนซื้อเครื่องจักรนั้นโรงงานต้องเดินเครื่องผลิตให้ได้อย่างน้อย 70%
MThai news

