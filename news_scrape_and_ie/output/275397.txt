โอภาส ปลื้ม Thailand Mobile Expo 2013  ผู้เข้าชมงานเพิ่มขึ้นกว่า 20% ส่งให้ยอดเงินสะพัดภายในงานถึง 1.56 พันล้านบาท หรือเพิ่มขึ้นกว่า 15% ตามที่ได้คาดการณ์เอาไว้

นายโอภาส เฉิดพันธุ์ ประธานกรรมการบริหาร บริษัท เอ็ม วิชั่น จำกัด เปิดเผยถึงภาพรวมของการจัดงาน “Thailand Mobile Expo 2013 Showcase” ครั้งที่ 16 มหกรรมมือถือที่ใหญ่ที่สุดของประเทศ  เมื่อวันที่ 3 – 6 ตุลาคม ที่ผ่านมา ว่า การจัดงานในครั้งนี้มีจำนวนผู้เข้าชมงานเพิ่มขึ้นกว่า 20% ซึ่งเป็นระดับที่น่าพอใจ เมื่อเทียบกับการจัดงานในช่วงกลางปีที่ผ่านมา ซึ่งมีจำนวนผู้เข้าชมงานลดลงไปถึง 18% สำหรับยอดเงินสะพัดภายในงานก็กระเตื้องขึ้นกว่า 15% ตามที่ได้คาดการณ์เอาไว้ รวมเป็นจำนวนเงิน 1.56 พันล้านบาท
ทั้งนี้เป็นเพราะว่าผู้บริโภคส่วนใหญ่ตั้งใจมาซื้อผลิตภัณฑ์รุ่นใหม่ที่เปิดตัวภายในงาน โดยผลิตภัณฑ์ดังกล่าวถูกจัดอยู่ในระดับ Hi-End แทบทั้งสิ้น แต่เหตุผลที่ยอดเงินสะพัดภายในงานเติบโตไม่สอดคล้องกับจำนวนผู้เข้าชมงาน เนื่องจากผู้บริโภคส่วนหนึ่งยังคงชะลอการซื้อผลิตภัณฑ์ที่มีราคาสูง โดยหันไปเลือกซื้อสินค้า Clearance ราคาพิเศษ รวมไปถึงสินค้าในกลุ่ม Gadget, สินค้า IT และอุปกรณ์เสริม
สำหรับ แนวโน้มในการเลือกซื้อสมาร์ทโฟนของผู้เข้าชมงานในครั้งนี้ จะพุ่งเป้าไปยังสมาร์ทโฟนระดับ Hi-End รุ่นใหม่ๆ ซึ่งมาพร้อมฟังก์ชั่นการใช้งานที่หลากหลาย และมีราคาสูง กับอีกกลุ่มคือสินค้ารุ่นเก่าที่นำมาลดราคาพิเศษ ก็ได้รับความสนใจจากผู้เข้าชมงานเช่นเดียวกัน โดยสมาร์ทโฟนหน้าจอขนาด 5 นิ้วขึ้นไป ที่มาพร้อมกล้องความละเอียดสูง นั้นเป็นที่ได้รับความนิยม และมียอดจำหน่ายสูงที่สุดในงาน
นอกจากนี้ การจำหน่าย Gadget รวมไปถึง Wearable Device ก็มีการตอบรับที่น่าพอใจ เนื่องด้วยมีผู้สนใจเข้าชมมากมายอีกทั้งสินค้าส่วนใหญ่ได้ถูกจำหน่ายจนหมดไปอย่างรวดเร็ว ซึ่งถือเป็นสัญญาณที่ดี กับกระแสความนิยมของสินค้า Wearable Device ซึ่งในการจัดงานครั้งต่อไป จะเพิ่มพื้นที่จัดแสดงสินค้าเหล่านี้อย่างเต็มรูปแบบ เพื่อตอบสนองความต้องการของผู้เข้าชมงานให้ได้อย่างดีที่สุด
MThai news
