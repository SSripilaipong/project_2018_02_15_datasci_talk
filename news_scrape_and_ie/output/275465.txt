ปลัดคมนาคม หารือ สำนักงานตำรวจแห่งชาติ จัดระเบียบรถตู้ หลังมีกลุ่มอิทธิพลเพิ่มมากขึ้น พร้อมระบุรู้ตัว คนขับและกระเป๋ารถเมล์สาย 8 ไล่ผู้โดยสารแล้ว

นายสมชัย ศิริวัฒนโชค ปลัดกระทรวงคมนาคม เดินทางเข้าพบ พล.ต.อ.อดุลย์ แสงสิงแก้ว ผู้บัญชาการตำรวจแห่งชาติ และ พล.ต.ท.เรืองศักดิ์ จริตเอก ผู้ช่วยผู้บัญชาการตำรวจแห่งชาติ เพื่อประชุมหารือร่วมกัน เกี่ยวกับการจัดระเบียบรถตู้โดยสารสาธารณะ โดยปลัดกระทรวงคมนาคม กล่าวว่า การหารือวันนี้ เพื่อขอความร่วมมือเจ้าหน้าที่ตำรวจในการบังคับใช้กฎหมายกับรถตู้โดยสารที่ไม่ปฏิบัติตาม พ.ร.บ.จราจร, การปราบปรามรถตู้โดยสารเถื่อน,การวิ่งซ้อนทับเส้นทาง รวมทั้ง การติดตั้งอุปกรณ์ที่ไม่ถูกต้อง เพื่อความปลอดภัยของผู้โดยสาร
พร้อมระบุว่า ในส่วนของการจัดรถตู้โดยสาร บริเวณอนุสาวรีย์ชัยฯ นั้น ได้มอบหมายให้บริษัท ขนส่ง จำกัด เป็นผู้ดำเนินการ โดยจะใช้พื้นที่ใต้ทางด่วน เป็นที่จอดรถตู้ ซึ่งสามารถแก้ไขปัญหารถตู้เถื่อนได้
ส่วนกรณีที่มีการปรากฏคลิปวิดีโอผ่านโซเชียลเน็ตเวิร์ก กรณีรถโดยสารประจำทาง สาย 8 ไล่ผู้โดยสารลงจากรถนั้นทราบว่าเป็นรถของ บริษัท ทรัพย์ 888 จำกัด และจากการตรวจสอบ ทราบชื่อคนขับและกระเป๋ารถเมล์คันดังกล่าวแล้ว ซึ่งอยู่ระหว่างการดำเนินการของกรมการขนส่งทางบก
ด้านผู้บัญชาการตำรวจแห่งชาติ กล่าวว่า สำหรับการปราบปรามรถตู้ ที่มีกลุ่มผู้อิทธิพลควบคุมนั้น ทางตำรวจท้องที่มีข้อมูลอยู่แล้ว หลังจากนี้ ได้กำชับให้เข้าไปดูแลป้องกันการกระทำผิดกฎหมายต่อไป
MThai news

