เกิดเหตุ ขบวนรถไฟบรรทุกปูน บริษัทปูนซีเมน​ต์ไทย ตกรางบริเวณ สถานีรถไฟเชียงราก เจ้าหน้าที่คาด บรรทุกน้ำหนักมากดินยุบ รางเก่า

ภาพจาก www.dailynews.co.th
เมื่อเวลา 18.53 น. วานนี้(7 ต.ค.)  เจ้าหน้าที่จากสถานีรถไฟเชียงราก ได้รับแจ้งจากนายสมบูรณ์ บุญคอย พขร. ว่ามีรถไฟขบวน 522 เป็นขบวนขนส่งสินค้า บริษัทปูนซีเมน​ต์ไทย ตกรางห่างจากสถานี มุ่งหน้าเข้ากรุงเทพฯ  ต.คลองหนึ่ง อ.คลองหลวง  จ.ปทุมธานี ซึ่งห่างจากสถานีไปประมาณ 1 กม. โดยที่เกิดเหตุเจ้าหน้าที่พบหัวรถจักรตกอยู่ข้างซ้าย ในช่องทางขาล่องเข้ากรุงเทพฯ จนได้รับความเสียหาย และล้อหลุด นอกจากนี้ยังพบโบกี้ที่บรรทุกปูน ตกอยู่ด้านขวา โดยทั้งหมดมีโบกี้ประมาณ 18โบกี้
นายสุภัทร วรวัฒน์นุทัย หัวหน้ากองเดินรถเขต1 เผยเบื้องต้นคาดว่าอุบัติเหตุดังกล่าวเกิดจากปริมาณน้ำหนักของรถที่มีจำนวนมาก ส่งผลให้ดินยุบตัว หรือไม่ก็เป็นที่รางเก่าก็เกิดเหตุขึ้นได้  โดยขณะนี้ยังไม่สามารถระบุความเสียหายได้ คาดว่าจะใช้เวลา 5-6 ชั่วโมงในการกู้รถไฟครั้งนี้
MThai news
