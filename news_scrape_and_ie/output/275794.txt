ครม.รับทราบผลการดำเนินการช่วยเหลือเกษตรกรชาวสวนยางพารา ผู้ปลูกไร่ข้าวโพด และ ชาวนาที่เข้าร่วมโครงการรับจำนำข้าวเปลือก ขณะที่ ชาวนาได้มาขึ้นทะเบียนจำนำข้าวรอบใหม่แล้วกว่า 2.57 ล้านครัวเรือน

ร.ท. หญิง สุณิสา เลิศภควัต รองโฆษกประจำสำนักนายกรัฐมนตรี กล่าวว่า วันนี้ (8 ต.ค.) ที่ประชุมคณะรัฐมนตรี(ครม.) รับทราบความคืบหน้าในการช่วยเหลือเกษตรกรชาวสวนยางพารา ผู้ปลูกไร่ข้าวโพด และ ชาวนาที่เข้าร่วมโครงการรับจำนำข้าวเปลือก
โดย นายวราเทพ รัตนากร ในฐานะรัฐมนตรีช่วยว่าการกระทรวงเกษตรและสหกรณ์ระบุว่า วันที่ 7 ต.ค. 56 มีเกษตรกรชาวสวนยางพารา แจ้งขึ้นทะเบียนเกษตรกรกับกรมส่งเสริมการเกษตรแล้ว 1,116,853 ครัวเรือน คิดเป็นร้อยละ 94.96 ของจำนวนเกษตรกรทั้งหมดที่คาดว่าจะมาขึ้นทะเบียน คือ 1,176,145 คน
ซึ่งนายวราเทพ รัตนากร เชื่อว่า ภายใน วันที่ 15 ต.ค 56 ซึ่งเป็นวันสุดท้ายที่รัฐบาล ยืดระยะเวลาให้ชาวสวนยางมาขึ้นทะเบียนเพื่อรับความช่วยเหลือ น่าจะมีชาวสวนยางมาขึ้นทะเบียนเพื่อรับสิทธิได้ครบ 100 เปอร์เซ็นต์ โดยขณะนี้ มีการโอนเงินให้ชาวสวนยางทั่วประเทศ ไปแล้ว 79,895,340 บาท
ในส่วนของโครงการรับจำนำข้าวเปลือกมีเกษตรกรมาขึ้นทะเบียนแล้ว 2,575,530 ครัวเรือน คิดเป็นพื้นที่เพาะปลูก 3,141,572 ไร่ มีเกษตรกรผ่านประชาคม 359,911ครัวเรือน และออกใบรับรองเกษตรกรให้ชาวนาไปแล้ว 265,197 ครัวเรือน และ ในกลุ่มของผู้ปลูกข้าวโพดเลี้ยงสัตว์ มีการบันทึกการขึ้นทะเบียนเกษตรกรในระบบแล้ว 184,042 ครัวเรือน มีผู้ผ่านประชาคม 82,412 ครัวเรือน และออกใบรับรองเกษตรให้ชาวไร่ข้าวโพดไปแล้ว 65,803 ครัวเรือน
ส่วนปัญหาความไม่ชัดเจนเรื่องการตีความเรื่องเอกสารสิทธิ์ที่จะใช้รับสิทธิต่าง ๆ นั้น ค.ร.ม เห็นชอบตาม แนวทางของเลขาธิการคณะกรรมการกฤษฎีกา ที่กำหนดหลักเกณฑ์ว่า “เอกสารสิทธิ์” หมายถึงเอกสารแสดงสิทธิ์ตามประมวลกฎหมายที่ดินและตามกฎหมายอื่น
รวมทั้งเอกสารแสดงการอนุญาตให้ใช้ประโยชน์ในที่ดินที่หน่วยงานของรัฐออกให้เพื่อทำการเกษตร และเพื่อหลีกเลี่ยงปัญหาในเรื่องการตีความ ให้คณะกรรมการระดับนโยบายเฉพาะพืชเกษตรนั้น ๆ มีอำนาจหน้าที่ในการพิจารณากำหนดแนวทางในการดำเนินการหรือคุณสมบัติของผู้มีสิทธิ์ขึ้นทะเบียนให้สอดคล้องกับเงื่อนไขของเกษตรกรแต่ละประเภท
MThai news
