ไทย-พม่า เห็นพ้อง หานักลงทุนต่างประเทศร่วมลงทุนโครงการท่าเรือน้ำลึกทวาย พร้อมร่วมพัฒนา Trilateral Highwayเชื่อมอินเดีย

ผู้สื่อข่าวรายว่า วันนี้(10 ต.ค.) นางสาวยิ่งลักษณ์ ชินวัตร นายกรัฐมนตรีและรัฐมนตรีว่าการกระทรวงกลาโหม ได้พบหารือทวิภาคีกับประธานาธิบดีเต็งเส่ง สาธารณรัฐแห่งสหภาพเมียนมาร์ ถึงความสัมพันธ์ทางการทูตระหว่างสองประเทศที่มีมายาวนานกว่า 65 ปี โดยไทยพร้อมสนับสนุนเมียนมาร์ในการปฏิรูปทุกด้าน รวมถึงความร่วมมือด้านการค้าชายแดน และการพัฒนาเขตเศรษฐกิจพิเศษท่าเรือน้ำลึกทวาย
โดยทั้ง2 ประเทศเห็นพ้องเปิดพรมแดนระหว่างกัน เพิ่มความสะดวกในการไปมาหาสู่กัน รวมถึงการพัฒนาการค้าชายแดนระหว่างกัน โดยเฉพาะที่เมียวดี และท่าขี้เหล็กที่สามารถเพิ่มศักยภาพการค้าได้มากขึ้น
ส่วนการลักลอบนำสินค้าผ่านแดนนั้น ไทยได้เสนอให้ใช้ระบบศุลกากรเดียวกัน หรือ National Single Window โดยจะสนับสนุนเทคโนโลยีและความรู้ให้แก่เมียนมาร์เพื่อให้เกิดประโยชน์ต่อทั้งสองประเทศ
นอกจากนั้นผู้นำทั้งสองยังมีความเห็นตรงกันว่าระหว่างรอการตัดสินใจลงทุนในโครงการท่าเรือน้ำลึกทวาย ทั้งไทยและเมียนมาร์ควรจะหานักลงทุนผู้สนใจจากประเทศอื่นเข้ามาร่วมลงทุนไปพร้อมๆ กัน ทั้งนี้ได้จะจัดให้มีการประชุมระดับรองนายกรัฐมนตรีของไทยและรองประธานาธิบดีของเมียนมาร์ในการผลักดันโครงการท่าเรือน้ำลึกทวาย
และไทยยังได้เสนอให้เมียนมาร์พิจารณาในการพัฒนาถนน Trilateral Highway ซึ่งจะเป็นการเชื่อมโยงการคมนาคมทางบกระหว่างอินเดีย เมียนมาร์ และไทย โดยทางเมียนมาร์เห็นด้วยกับการพัฒนาโครงการดังกล่าวเพราะจะช่วยส่งเสริมการเชื่อมโยงระหว่างเอเชียตะวันออกเฉียงใต้และเอเชียใต้ โดยไทยและเมียนมาร์ เตรียมหารือกับนายกรัฐมนตรีอินเดียในการประชุม ASEAN +3 เพื่อพัฒนาถนนเส้นดังกล่าว เนื่องจากว่าเป็นการพัฒนาการเชื่อมโยงตามแนวทางพัฒนามองตะวันออก หรือ LOOK EAST ของอินเดียต่อไป

MThai news

