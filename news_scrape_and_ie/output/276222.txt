“น.พ.วรงค์” เผย ป.ป.ช.ได้เอกสารเผาข้าวเน่าแล้ว จ่อแถลง ปัด “อลงกรณ์-เฉลิมชัย” เตรียมลาออกหากปฏิรูปพรรคไม่สำเร็จ

น.พ.วรงค์ เดชกิจวิกรม ส.ส.พิษณุโลก พรรคประชาธิปัตย์ เปิดเผยกับ สำนักข่าว ไอ.เอ็น.เอ็น. ถึงความคืบหน้า เรื่องโครงการรับจำนำข้าวของรัฐบาลว่า ขณะนี้ ทางคณะกรรมการป้องกันและปราบปรามการทุจริตแห่งชาติ หรือ ป.ป.ช. ได้เอกสารเผาข้าวเน่า ใน จ.พิษณุโลก แล้ว และขณะนี้กำลังอยู่ในระหว่างติดตามเส้นทางทางการเงินของโครงการดังกล่าว จึงจะแถลงให้ทราบ ตนเองจึงอยากเรียกร้องไปยัง ป.ป.ช. ให้เร่งตรวจสอบ เพราะยิ่งดำเนินการช้า ยิ่งทำให้สูญเสียงบประมาณมากขึ้น
ทั้งนี้ ยืนยันว่า ไม่ได้เป็นการกดดันองค์กรอิสระและยังเชื่อมั่นในกรรมการ ป.ป.ช.แม้จะมีการปรับเปลี่ยนตัวก็ตาม พร้อมยืนยันตัวเลขการขาดทุน 4 แสนล้านบาท ที่ น.ส.สุภา ปิยะจิตติ รองปลัดกระทรวงการคลัง ปิดบัญชีมีความชัดเจนแล้ว
นอกจากนี้ น.พ.วรงค์ ยังปฏิเสธข่าว นายอลงกรณ์ พลบุตร รองหัวหน้าพรรค และ นายเฉลิมชัย ศรีอ่อน เลขาธิการพรรค จะลาออกหากปฏิรูปพรรคไม่สำเร็จนั้นไม่เป็นความจริงและยอมรับว่าพรรคเป็นเป้าโจมตีของฝ่ายตรงข้ามเช่นกัน
