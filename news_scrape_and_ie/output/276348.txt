บมจ.อีเอ็มซี  จับมือ SANKEN SETSUBI KOGYO  จับลูกค้าชาวญี่ปุ่นที่ประกอบธุรกิจในไทย ก่อนรุกตลาดอาเซียน

นายชนะชัย ลีนะบรรจง ประธานเจ้าหน้าที่บริหาร บริษัท อีเอ็มซี จำกัด (มหาชน) หรือ EMC เปิดเผยว่า บริษัทฯได้ร่วมลงทุนกับบริษัท SANKEN SETSUBI KOGYO CO.,LTD หรือ SANKEN ผู้ประกอบการด้านวิศวกรรมงานระบบชั้นนำจากประเทศญี่ปุ่น จัดตั้ง “SANKEN-EMC CO.,LTD” โดย SANKEN ถือหุ้นในสัดส่วน 49% และ EMC ถือหุ้นในสัดส่วน 48% ส่วนที่เหลือเป็นนักลงทุนในประเทศ
ทั้งนี้การจัดตั้ง “SANKEN-EMC CO.,LTD” เพื่อรองรับการขยายตัวของตลาด ซึ่งคาดว่าจะเติบโตขึ้นอย่างมากภายหลังการเปิดเสรีประชาคมอาเซียน หรือ AEC ในปี 2558  รวมทั้งลูกค้าในประเทศโดยเฉพาะลูกค้าญี่ปุ่นที่อยู่ในประเทศไทย ซึ่งการร่วมมือกันครั้งนี้เชื่อว่าจะเป็นประโยชน์ ทั้งในด้านการขยายธุรกิจไปสู่กลุ่มลูกค้าชาวญี่ปุ่นที่ประกอบธุรกิจในไทยและเป็นโอกาสในการขยายฐานไปสู่ลูกค้าที่ประเทศญี่ปุ่นด้วย ทั้งในส่วนของ Owner และ Contractor โดยเฉพาะในส่วนของกลุ่มโรงงานอุตสาหกรรม
นอกจากนี้ยังเกิดประโยชน์ด้านเทคโนโลยีทำให้ SANKEN และ EMC สามารถแลกเปลี่ยนเทคโนโลยีและองค์ความรู้ต่างๆ ที่เป็นประโยชน์สำหรับการขยายงานวิศวกรรมระบบได้อย่างมีประสิทธิภาพมากขึ้น โดยเฉพาะงานระบบที่ต้องใช้ความชำนาญสูง อย่างงาน Clean Room ในงานก่อสร้างที่ต้องการมาตรฐานสูง เช่น โรงพยาบาล โรงงานผลิตยา โรงงานผลิตอาหาร รวมถึงงานระบบในอาคารประเภท Green Building ที่ในปัจจุบันมีแนวโน้มที่จะได้รับความนิยมเป็นอย่างมาก ซึ่งจะส่งผลให้ความสามารถในการทำกำไรสูงขึ้น
การจัดตั้งบริษัทร่วมทุนครั้งนี้ เป็นการนำจุดแข็งของทั้ง 2 บริษัท มาผนึกกำลัง เพื่อเพิ่มศักยภาพของบริษัทฯ ก้าวสู่มาตรฐานระดับสากล อีกทั้งเป็นการขยายฐานลูกค้าไปยังกลุ่มลูกค้าญี่ปุ่นในประเทศไทย พร้อมกับเพิ่มมูลค่าแก่ผู้ถือหุ้น ทำให้เราเชื่อมั่นว่าการลงทุนในครั้งนี้ จะทำให้องค์กรสามารถเติบโตอย่างมีนัยสำคัญ และเป็นการสร้างโอกาสทางธุรกิจให้กับ EMC เพื่อรองรับการเปิดประตูอาเซียนในอนาคตอีกด้วย
สำหรับผลงานที่ผ่านมาของ SANKEN ทางด้านวิศวกรรมระบบงาน งานอาคารสำนักงาน, งานอาคารพักอาศัย และงานโรงงานอุตสาหกรรม  จำนวนมาก อาทิ สนามบินนานาชาติคันไซ,สนามกีฬาอายิโนะโมโตะ,โรงแรม ANA International โตเกียว, โรงงาน Panasonic , Prefectural Modern Art Museum, Meiji University, Commercial Complex ,Prefectural Children Hospital, National University Hospital, Fujitsu Solution Center, เป็นต้น
MThai news
