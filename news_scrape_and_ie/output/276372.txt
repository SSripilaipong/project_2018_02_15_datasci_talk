รฟม.ได้กฤษ์ ประกวดราคา โครงการรถไฟฟ้าสายสีเขียวเข้ม หมอชิต-สะพานใหม่-คูคต ระยะทาง19 กิโลเมตร ปลายปี2556

นายยงสิทธิ์ โรจน์ศรีกุล ผู้ว่าการการรถไฟฟ้าขนส่งมวลชนแห่งประเทศไทย (รฟม.) กล่าวว่า ขณะนี้อยู่ระหว่างพิจารณารายละเอียดเงื่อนไขการประกวดราคา (ทีโออาร์) โครงการรถไฟฟ้าสายสีเขียวเข้ม ช่วงหมอชิต-สะพานใหม่-คูคต ระยะทางประมาณ 19 กิโลเมตร เพื่อนำเสนอเข้าสู่การพิจารณาของคณะกรรมการ (บอร์ด) รฟม.ในการประชุมครั้งหน้า จากนั้นจะนำเสนอกระทรวงคมนาคม เพื่อนำเข้าสู่การพิจารณาของคณะรัฐมนตรี (ครม.) ต่อไป คาดว่ากระบวนการดังกล่าวจะใช้เวลาประมาณ 1 เดือน และจะสามารถประกาศประกวดราคาได้ในปลายปีนี้อย่างแน่นอน
สำหรับแนวเส้นทางการก่อสร้างจะเชื่อมต่อกับรถไฟฟ้าบีทีเอสสถานีหมอชิต แล้วลอดผ่านใต้ทางด่วนโทลล์เวย์ไปตามพหลโยธิน ส่วนรูปแบบการให้บริการยังไม่ได้สรุปว่า จะให้บีทีเอสเดินรถเชื่อมต่อไปเลย หรือจะให้ผู้โดยสารเปลี่ยนขบวนรถเพื่อเชื่อมต่อการเดินทางแทน ซึ่งภายหลังประกาศประกวดราคาแล้ว จะใช้เวลาดำเนินการประมาณ 6-9 เดือน หรือประมาณกลางปี 2557 จึงจะได้บริษัทเอกชนที่ชนะการประกวดราคาและเริ่มก่อสร้างได้
ส่วนโครงการรถไฟฟ้าสายสีชมพู ช่วงแคราย-มีนบุรี ระยะทาง 34.5 กิโลเมตร ได้ปรับเปลี่ยนรูปแบบในบางจุด จึงส่งผลให้การดำเนินการล่าช้าเล็กน้อย ส่วนโครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย-มีนบุรี ระยะทางประมาณ 21.8 กิโลเมตร ได้จัดรายละเอียดต่างๆ เสร็จแล้ว โดยทั้ง 2 โครงการอยู่ที่กระทรวงคมนาคม และจะนำเสนอ ครม.พิจารณาต่อไป คาดว่าจะประกาศประกวดราคาได้ต้นปี 2557 เมื่อกระบวนการต่างๆ แล้วเสร็จ จะเริ่มก่อสร้างได้ทันที
MThai news
