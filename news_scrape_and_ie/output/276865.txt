กรมทางหลวงชนบท มั่นใจ โครงการถนนลาดยางที่เหลืออีก 5,200 กิโลเมตร จะแล้วเสร็จภายใน 3 ปี

นายชาติชาย ทิพย์สุนาวี อธิบดีกรมทางหลวงชนบท (ทช.) เปิดเผยว่า ทช.ได้รับจัดสรรงบประมาณประจำปี 2557 จำนวน 38,045 ล้านบาท แบ่งเป็นงบสำหรับงานซ่อมบำรุงทางประมาณ 2,500 ล้านบาท และงานยกระดับมาตรฐานทาง โดยการปรับปรุงถนนลูกรังเป็นลาดยางในชนบท ระยะทาง 1,000 กิโลเมตร จำนวน 7,300 ล้านบาท
ส่วนที่เหลือเป็นโครงการตามยุทธศาสตร์ ประกอบด้วย การก่อสร้างถนนเข้าสู่โครงการพระราชดำริ/โครงการหลวง การพัฒนาโครงข่ายทางหลวงชนบทเพื่อการเชื่อมต่อระบบขนส่ง โครงการเพื่อแก้ปัญหาจราจร
สำหรับโครงการถนนที่ยังเหลือระยะทางที่จะต้องลาดยางนั้น อีกประมาณ 5,200 กิโลเมตร ซึ่งรัฐมนตรีว่าการกระทรวงคมนาคม ให้นโยบายที่จะเร่งรัดดำเนินการให้แล้วเสร็จภายใน 3 ปี โดยจะผลักดันงบประมาณให้สามารถดำเนินการได้เฉลี่ยปีละ 1,500-1,700 กิโลเมตร พร้อมที่จะร่วมผลักดันงบประมาณเนื่องจากเห็นถึงความจำเป็นของถนนลาดยาง ที่จะอำนวยความสะดวกให้ประชาชนในการเดินทางและการขนส่งสินค้าเกษตร
MThai news
