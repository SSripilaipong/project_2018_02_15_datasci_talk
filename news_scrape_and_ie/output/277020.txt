อสส.ไม่สั่งฟ้อง บริษัทพีซีซีและผู้บริหาร คดีทุจริตก่อสร้างโรงพัก 396 แห่ง ชี้เป็นเรื่องสัญญาทางแพ่งไม่มีมูลทางอาญาและไม่มีเจตนาฉ้อโกง

นายนันทศักดิ์ พูลสุข อธิบดีอัยการสำนักงานคดีพิเศษและโฆษกสำนักงานอัยการสูงสุด (อสส.) เปิดเผยถึงความคืบหน้ากรณีที่ กรมสอบสวนคดีพิเศษ(ดีเอสไอ) นำสำนวนพร้อมความเห็น สมควรสั่งฟ้องในคดีฉ้อโกงและฮั้วประมูลที่ บริษัท พีซีซี ดีเวลล็อปเม้นต์ แอนด์ คอนตรัคชั่น จำกัด  พร้อมพวกผู้บริหาร ผู้ต้องหาในโครงการก่อสร้างสถานีตำรวจทดแทน 396 แห่งทั่วประเทศ ว่า  ขณะนี้ยังไม่เห็นสำนวนดังกล่าว เนื่องจากเพิ่งเข้ารับตำแหน่งในวันนี้  ซึ่งตนยังไม่ทราบในรายละเอียด จึงขอตรวจสอบสำนวนคดีก่อน
แหล่งข่าวจากสำนักงานอัยการสูงสุด ระบุว่า สำนวนสั่งฟ้องคดีฉ้อโกง ที่มี บริษัท พีซีซี ดีเวลล็อปเม้นต์ แอนด์ คอนตรัคชั่น จำกัด ,นายพิบูลย์ อุดมสิทธิกุล ประธานบริษัท พีซีซีฯ , นายวิศณุ วิเศษสิงห์ กรรมการผู้จัดการบริษัท พีซีซีฯ และนายจตุรงค์ อุดมสิทธิกุล กรรมการบริษัท พีซีซีฯ ผู้ต้องหาที่ 1-4 ในความผิดฐานร่วมกันฉ้อโกงเงินค่าก่อสร้างผู้รับเหมาช่วงในโครงการก่อสร้างสถานีตำรวจทดแทน 396 แห่ง ทั่วประเทศ มูลค่ากว่า 90 ล้านบาท ตามประมวลกฎหมายอาญา มาตรา 341 ประกอบมาตรา 83 นั้น
อัยการฝ่ายคดีพิเศษได้มีความเห็น สั่งไม่ฟ้อง เนื่องจากพิจารณาสำนวนแล้วพบว่า ผู้รับเหมาช่วง ได้เข้าร้องทุกข์ต่อ ดีเอสไอ ว่า ไม่ได้รับเงินค่าจ้าง และเงินค่าดำเนินการต่างๆ จากบริษัท พีซีซีฯ  ซึ่งทางอัยการพิจารณาคำร้องแล้วเห็นว่า ไม่ได้เป็นการหลอกลวง แต่เป็นการผิดสัญญาทางแพ่ง เนื่องจาก บริษัทพีซีซี ไม่จ่ายเงินให้ผู้รับเหมาช่วงตามงวดสัญญา ทำให้ผู้รับเหมาช่วงไม่สามารถดำเนินการก่อสร้างสถานีตำรวจให้เสร็จสิ้นได้ และบริษัท พีซีซีฯ ก็เคยเป็นผู้รับเหมา และมีประวัติการทำงานก่อสร้างโครงการใหญ่มาก่อน เห็นว่าไม่มีเจตนาฉ้อโกง และไม่มีมูลทางคดีอาญา จึงสั่งไม่ฟ้องดังกล่าว
ส่วนคดีฮั้วประมูลที่ บริษัท พีซีซี ,นายพิบูลย์ อุดมสิทธิกุล ประธานบริษัท พีซีซีฯ และ นายวิศณุ วิเศษสิงห์ กรรมการผู้จัดการบริษัท พีซีซีฯ ผู้ต้องหาที่ 1-3  ข้อหา ทุจริตร่วมกันเสนอราคาต่อหน่วยงานของรัฐ โดยรู้ว่าราคานั้นต่ำมากเกินกว่าปกติ (ต่ำกว่าราคากลางถึง 540 ล้านบาท) จนเห็นได้ชัดว่า ไม่เป็นไปตามลักษณะสินค้าหรือบริการ หรือเสนอผลประโยชน์ตอบแทนให้แก่หน่วยงานของรัฐสูงกว่าความเป็นจริงตามสิทธิที่จะได้รับ โดยมีวัตถุประสงค์เป็นการกีดกันการแข่งขันราคาอย่างเป็นธรรม
และการกระทำเช่นว่าเป็นเหตุให้ไม่สามารถปฏิบัติให้ถูกต้องตามสัญญาได้ ตาม พ.ร.บ.ว่าด้วย ความผิดเกี่ยวกับการเสนอราคาต่อหน่วยงานของรัฐ พ.ศ.2542 มาตรา 8 ซึ่งอัยการฝ่ายคดีพิเศษ ก็มีความเห็นสั่ง ไม่ฟ้อง เช่นกัน เนื่องจากเห็นว่า การประมูลโดยวิธีอีอ็อกชั่นของ สตช. เป็นการประมูลอย่างถูกต้อง และมีการแข่งขันราคาหลายครั้ง ส่วนที่ ดีเอสไอ ระบุว่า บริษัทพีซีซีฯ เสนอราคาต่ำกว่าความเป็นจริงมากเกินกว่าปกตินั้น ก็ไม่ปรากฏว่า การเสนอราคาต่ำมากจนเกินไป และต่ำกว่าเกณฑ์ของกระทรวงการคลังแต่อย่างใด
MThai news
