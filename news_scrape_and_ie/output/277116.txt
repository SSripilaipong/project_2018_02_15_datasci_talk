SME BANK สั่ง ผจก.สาขา ยืดเงินต้น-พักดอกเบี้ยเป็นเวลา 3 เดือน ช่วยเหลือลูกค้าน้ำท่วม หากเสียหายหนัก


นายมนูญรัตน์  เลิศโกมลสุข  กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย(ธพว. หรือ SME BANK)  เปิดเผยว่า  ได้สั่งการให้ผู้จัดการสาขาดูแลลูกค้าที่ได้รับผลประทบจากน้ำท่วมอย่างใกล้ชิด  หากรายใดได้รับความเสียหายมากจะยืดเงินต้น หรือหยุดพักชำระดอกเบี้ยให้ลูกค้าเป็นเวลา 3 เดือน โดยการให้ความช่วยเหลือจะพิจารณาเป็นรายกรณี  โดยขึ้นอยู่กับแต่ละบริษัทว่าจะได้รับความเสียหายมากน้อยแค่ไหน ส่วนการช่วยเหลือเป็นแพกเกจช่วยผู้ประกอบการเอสเอ็มอีน้ำท่วมนั้น  ต้องรอนโยบายจากรัฐบาลอีกครั้ง
สำหรับการปล่อยสินเชื่อของธนาคารในช่วงที่เหลือของปีนั้น  เน้นให้สินเชื่อแฟคตอริ่ง ซึ่งเป็นการช่วยเหลือผู้ประกอบการที่เป็นคู่สัญญาของหน่วยงานราชการทั้งองค์การตลาดเพื่อการเกษตร (อ.ต.ก.) และองค์กรคลังสินค้า (อคส.) ที่เข้าร่วมโครงการรับจำนำข้าวให้มีเงินทุนหมุนเวียนในการประกอบกิจการวงเงินประมาณ 5,000 ล้านบาท และร่วมกับบรรษัทประกันสินเชื่ออุตสาหกรรมขนาดย่อมหรือบสย. จัดทำโครงการค้ำประกันสินเชื่อเพื่อพัฒนาผลิตภาพการผลิต หรือพีไอแอล วงเงิน 20,000 ล้านบาท   คาดว่าทั้งปีปล่อยสินเชื่อได้ประมาณ 101,000 ล้านบาท
สำหรับการแก้ปัญหาหนี้ที่ไม่ก่อให้เกิดรายได้หรือเอ็นพีแอลคาดว่าในปีนี้จะได้ตามเป้าที่วางไว้ เนื่องจากกำลังเจรจากับบรรษัทบริหารสินทรัพย์สุขุมวิท หรือบสส. เพื่อขายสินทรัพย์รอการขายหรือเอ็นพีเออีประมาณ 2,000 ล้านบาท  และขอคณะกรรมการธนาคารอนุมัติตัดหนี้เป็นสูญวงเงินประมาณ 1,200 ล้านบาท  รวมทั้งเร่งแก้ปัญหาหนี้เสียประมาณ 1,000-2,000 ล้านบาท   ทั้งนี้เป็นผลมาจากธนาคารแห่งประเทศไทยหรือธปท. และกระทรวงการคลังต้องการให้หนี้เอ็นพีแอลอยู่ที่ 28,850 ล้านบาท  จากปัจจุบันอยู่ที่ 32,000 ล้านบาท
MThai news
