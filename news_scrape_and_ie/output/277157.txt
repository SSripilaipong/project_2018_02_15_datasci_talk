กองสลากฯ เตือน ประชาชน และตัวแทนจำหน่าย อย่าหลงเชื่อ มิจฉาชีพนำสลากปลอม มาขายให้ในราคาถูก หากนำมาขึ้นรางวัลมีโทษจำคุก 6 เดือนถึง 5 ปี หรือทั้งจำทั้งปรับ เป็นเงินตั้งแต่ 1,000-100,000บาท

จากกรณีที่นางทวี สาวะเนตร อายุ 62 ปี อยู่บ้านเลขที่ 74 ม.10 ต.ยางตลาด อ.ยางตลาด จ.กาฬสินธุ์ ได้นำสลากกินแบ่งรัฐบาลปลอม 1 คู่ หมายเลข647882 งวดรางวัลประจำวันที่ 1 ต.ค.มาขึ้นรางวัล ซึ่งขณะที่พนักงานสอบสวนได้นำตัวไปดำเนินคดีในข้อหาใช้เอกสารปลอมในการขึ้นเงินรางวัลสลากกินแบ่งรัฐบาล มีโทษจำคุก 6 เดือนถึง 5 ปี หรือทั้งจำทั้งปรับ เป็นเงินตั้งแต่ 1,000-100,000บาท
ล่าสุด พล.ต.ต.อรรถกฤษณ์ ธารีฉัตร ผู้อำนวยการสำนักงานสลากกินแบ่งรัฐบาล กล่าวว่า ขอเตือนประชาชนอย่าได้หลงเชื่อกลุ่มมิจฉาชีพ ที่อ้างว่ามีสลากถูกรางวัล แต่ไม่สามารถนำไปขอรับเงินรางวัลได้ มาขายให้ในราคาที่ต่ำกว่ามูลค่าเงินรางวัล
ส่วนของตัวแทนจำหน่ายสลากที่รับซื้อรางวัล ก็ขอให้ระมัดระวัง เพราะอาจมีมิจฉาชีพนำสลากปลอมหรือสลากที่มีการแก้ไขตัวเลขให้ตรงกับเลขที่ถูกรางวัล ไปขึ้นเงินรางวัลจากตัวแทนจำหน่ายที่รับซื้อรางวัล หากไม่มั่นใจ อย่ารับซื้อรางวัลเด็ดขาด เพื่อป้องกันการสูญเสียเงินทองและถูกจับกุม เพราะหากผู้ใดนำสลากปลอมมาขึ้นเงินรางวัลจะต้องถูกดำเนินคดีและมีโทษตามกฏหมาย
สำหรับการออกรางวัลสลากกินแบ่งรัฐบาลงวดวันที่ 16  ต.ค.2556  สำนักงานสลากกินแบ่งรัฐบาล จะเดินทางไปออกรางวัลที่สโมสรนายทหารอากาศบางซื่อ และถ่ายทอดสดทางสถานีวิทยุโทรทัศน์แห่งประเทศไทย (เอ็นบีที) ช่อง 11 ตั้งแต่เวลา 15.00-16.00น.
MThai news

