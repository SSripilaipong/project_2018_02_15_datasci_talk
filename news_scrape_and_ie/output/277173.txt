หม่อมอุ๋ย ทนไม่ไหว ทำจม.ถึงนายกฯยิ่งลักษณ์ ขอให้เลิกโครงการจำนำข้าว หลังสูญเสียเงินกว่า 4 แสนล้านบาท ชาวนารับประโยชน์ไม่ถึงครึ่งหนึ่ง เพราะคอร์รัปชั่นไปมากกว่า 110,000 ล้านบาท

ม.ร.ว.ปรีดิยาธร เทวกุล อดีตรองนายกรัฐมนตรี และรมว.คลัง ทำจดหมายเปิดผนึกถึงน.ส.ยิ่งลักษณ์ ชินวัตร นายกรัฐมนตรี และรมว.กลาโหม เพื่อขอให้ทบทวนนโยบายการรับจำนำข้าวอย่างจริงจัง และมองว่ายังไม่สายที่จะยกเลิก แล้วหันมาใช้วิธีจ่ายผลประโยชน์ส่วนเพิ่มให้กับชาวนาโดยตรงแทน โดยกำหนดยอดสูงสุดต่อครัวเรือน และตั้งกฎเกณฑ์ให้กระจายไปถึงครัวเรือนที่มีฐานะยากจนเพิ่มขึ้นด้วย
ทั้งนี้ ม.ร.ว.ปรีดิยาธร ระบุว่า หากรัฐบาลจะต้องหาแนวทางใหม่สำหรับการช่วยเหลือชาวนา โดยให้ชาวนาได้รับประโยชน์นั้นอยากแนะรัฐบาลใช้แนวทางเดียวกับที่ใช้แก้ปัญหากรณียางพารา โดยจ่ายเฉพาะส่วนเพิ่มเพื่อให้ชาวนาได้รับประโยชน์ พร้อมมองว่าหากรัฐบาลดำเนินการโครงการรับจำนำข้าวต่อไปอีกเป็นปีที่ 3 จะทำให้เกิดผลขาดทุนได้อีกกว่า 4 แสนล้านบาท
สาเหตุที่ไม่เห็นด้วยกับการที่รัฐบาลจะดำเนินโครงการรับจำนำข้าวต่อไปเป็นปีที่ 3 เนื่องจากมองว่ายิ่งทำจะยิ่งส่งผลขาดทุนให้เพิ่มมากขึ้น เพราะการดำเนินโครงการจำนำข้าวที่ผ่านมาตั้งแต่ปี 54 ส่งผลต่อความสูญเสียต่องบประมาณอย่างมาก โดยภายใน 2 ปี สูญเสียไปแล้วกว่า 4 แสนล้านบาท ขณะที่ชาวนาได้รับประโยชน์ไม่ถึงครึ่งหนึ่ง แต่กลับมีผู้อื่นทำการคอร์รัปชั่นไปมากกว่า 110,000 ล้านบาท
“รัฐควรหาวิธีใหม่เพื่อช่วยเหลือชาวนา เพื่อให้ชาวนาได้ประโยชน์เท่าที่ชาวนาได้เพิ่ม ไม่ใช่เสียแล้วคนอื่นได้ไปด้วย ขอเสนอวิธีของยาพาราที่เอามาเป็นส่วนเพิ่ม เพื่อให้ชาวนาได้รับเงินเต็มหน่วย ไม่มีคนอื่นได้ประโยชน์” ม.ร.ว.ปรีดิยาธร กล่าว
MThai news

