หุ้นไทยเปิดเด้งบวก 10 จุด ตามทิศทางเดียวกับตลาดต่างประเทศ ขานรับมติวุฒิสภาสหรัฐฯ ไฟเขียวปรับเพดานหนี้ ช่วยรัฐบาลรอดพ้นจากการผิดนัดชำระหนี้ได้ก่อนกำหนดเส้นตายในวันที่ 17 ต.ค.

ผู้สื่อข่าวรายงาน ภาวะตลาดหุ้นไทยวันนี้ (17 ต.ค.) ดัชนีเปิดภาคเช้าในแดนบวก ทิศทางเดียวกับดาวโจนส์และตลาดย่านเอเชีย โดยเมื่อเวลา 10.01 น. ดัชนีปรับขึ้นไปที่ระดับ 1,474.69 จุด เพิ่มขึ้น 10.31 จุด หรือเปลี่ยนแปลง +0.70% มูลค่าการซื้อขาย 4,089.81 ล้านบาท ปรับตัวขึ้นในทิศทางเดียวกับตลาดหุ้นอื่นในภูมิภาคเอเชียทีเช้านี้ต่างดีดตัวขึ้นกันทั่วหน้า เช่นเดียวกับดาวโจนส์ที่ปรับตัวขึ้น
หลังจากสภาผู้แทนราษฎรสหรัฐลงมติเห็นชอบร่างกฎหมายงบประมาณฉบับสำคัญ ซึ่งจะช่วยให้รัฐบาลสามารถรอดพ้นจากการผิดนัดชำระหนี้ได้ก่อนกำหนดเส้นตายในวันที่ 17 ต.ค. ขณะที่เหลือเวลาอีกไม่กี่ชั่วโมงก็จะถึงเส้นตายดังกล่าวแล้ว
ทั้งนี้ ร่างกฎหมายดังกล่าวจะจัดสรรงบประมาณสำหรับการดำเนินงานของรัฐบาลไปจนถึงวันที่ 15 ม.ค. และปรับเพิ่มเพดานหนี้ไปจนถึงวันที่ 7 ก.พ. ทั้งนี้ จะต้องมีการเสนอร่างกฎหมายฉบับนี้ต่อทำเนียบขาวเพื่อให้ประธานาธิบดีบารัค โอบามา พิจารณาลงนามบังคับใช้เป็นกฎหมายต่อไป
MThai news
