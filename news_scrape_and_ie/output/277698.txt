ส.อ.ท. เผย รถที่จองในโครงการรถยนต์คันแรก ยังไม่มีผู้มารับราว 130,000 คัน ขณะที่ประชาชนทิ้งสิทธิ์เพราะค่ายรถอัดแคมเปญดี

นายสุรพงษ์ ไพสิฐพัฒนพงษ์ รองประธานและโฆษกกลุ่มอุตสาหกรรมยานยนต์ สภาอุตสาหกรรมแห่งประเทศไทย (ส.อ.ท.) เปิดเผยว่า ล่าสุดยอดใบจองรถยนต์ในโครงการรถยนต์คันแรก ที่ยังไม่มีผู้มารับรถที่จองไว้ มีอยู่ประมาณ 130,000 คัน ซึ่งจากนี้ กรมสรรพสามิต และตัวแทนจำหน่าย จะเร่งสอบถามไปยังลูกค้า ทั้งการส่งข้อความ (SMS) และการพบปะโดยตรง ว่าจะเข้ามาใช้สิทธิ์หรือไม่ เพื่อทำข้อตกลงเป็นลายลักษณ์อักษร เนื่องจากหากมีการปล่อยรถที่อยู่ในโชว์รูมออกไป อาจถูกลูกค้าฟ้องร้องได้
อย่างไรก็ตาม นายสุรพงษ์ กล่าวเพิ่มเติมว่า ส่วนหนึ่งที่ลูกค้าไม่ยอมมารับรถในโครงการรถคันแรก เนื่องจากเวลานี้ ค่ายรถได้จัดแคมเปญที่ให้สิทธิ์ประโยชน์ดีกว่ารถคันแรก โดยเฉพาะรถกระบะ ซึ่งล่าสุดตัวแทนจำหน่ายได้แจ้งว่ารถในสต๊อกเริ่มคลี่คลายแล้วในบางรุ่น ยกเว้นรถยนต์นั่งขนาดเล็ก ที่ยังคงมีสต๊อกสูงอยู่
ขณะที่ การส่งเสริมการขาย ค่ายรถยนต์ทุกแห่งยังคงดำเนินการต่อเนื่อง เพื่อเพิ่มยอดขายในช่วงสิ้นปี รวมถึงการออกบูธตามห้างสรรพสินค้า เพื่อเข้าถึงลูกค้าโดยตรง โดยพบว่า ลูกค้ายังคงมีการจองซื้อรถยนต์เพิ่มขึ้น เมื่อเทียบกับ 3-4 เดือนที่ผ่านมา แต่ติดปัญหาในส่วนของการปล่อยสินเชื่อที่มีการเข้มงวดมากขึ้น และมีการต่อรองเงินดาวน์โดยเฉลี่ยไม่ผ่านการพิจารณาปล่อยสินเชื่อจากไฟแนนซ์สูงถึงร้อยละ 20-30
