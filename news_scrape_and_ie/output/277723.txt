อมตะนคร เตรียม 3 แผนบริหารจัดการน้ำ พร้อมขนบิ๊กแบ๊ค 500 ใบทำกำแพงป้องกันน้ำทะลักเข้าโรงงาน หลังพายุไต้ฝุ่นนารีถล่ม
เ
สถานการณ์น้ำท่วมขังในนิคม อุตสาหกรรม อมตะนคร จ.ชลบุรี บริเวณเฟส 7-9 ล่าสุดวันนี้ (17 ต.ค.)ระดับน้ำได้ลดลง 10 เซนติเมตร นายวิบูลย์ กรมดิษฐ์ กรรมการและประธานเจ้าหน้าที่การตลาด บริษัท อมตะ คอร์ปอเรชัน จำกัด (มหาชน) กล่าวว่า อมตะได้เตรียมแผนจัดการน้ำไว้ 3 ส่วนคือ
1.การบริหารจัดการน้ำที่ท่วมขังอยู่ในพื้นผิวการจราจรบริเวณเฟส 1-3 และ เฟส 7-9 โดยการเร่งระบายน้ำลงสู่แม่น้ำบางปะกงที่เชื่อมต่อกับสู่ทะเลต่อไป ด้วยเครื่องสูบน้ำจำนวน 70 เครื่อง พร้อมติดตั้งเครื่องผลักดันกระจายอยู่ตามจุดต่างๆ จำนวน 28 เครื่อง ซึ่งปัจจุบันยังคงเร่งระบายน้ำออกอย่างต่อเนื่องเพื่อเตรียมรับมือกับมวลน้ำที่กำลังไหลลงมาจาก อำเภอพนัสนิคม สำหรับเฟส 9 ซึ่งเป็นพื้นที่ที่ยังไม่มีโรงงานตั้งอยู่จึงเปิดให้เป็นพื้นที่แก้มลิงชั่วคราวและค่อยๆระบายออกตามลำดับ ส่วนด้านการจราจรอมตะได้เร่งประชาสัมพันธ์การใช้เส้นทางลัดเพื่อเข้า-ออกนิคมฯ ซึ่งสามารถเข้าออกได้อีกว่า 20 เส้นทาง
2.การดูแลผู้ประกอบการภายในนิคมอมตะได้มีการแจ้งข้อมูลข่าวสารเพื่อการเตรียมรับมือสถานการณ์น้ำทุก 1 ชัวโมง และบริการกระสอบทรายสำหรับโรงงานที่ตั้งอยู่พื้นที่ต่ำ และเครื่องสูบน้ำกรณีมีน้ำขังภายในโรงงานเนื่องจากฝนตกหนัก และ 3.การดูแลชุมชนโดยรอบนิคม อมตะได้มีการจัดถุงยังชีพประกอบด้วยข้าวสารอาหารแห้ง น้ำดื่ม ยารักษาโรคเพื่อบรรเทาความเดือดร้อนเบื้องต้น
ทั้งนี้หากเกิดกรณีปริมาณฝนยังคงตกหนักอย่างต่อเนื่องน้ำในพื้นที่นิคมอุตสาหกรรมสูงขึ้นและอาจส่งผลกระทบต่อโรงงานอมตะได้มีแผนรับมือฉุกเฉินไว้โดยการจัดเตรียมบิ๊กแบ๊คไว้ จำนวน 500 ใบสำหรับป้องกันน้ำเข้าพื้นที่โรงงาน และหากมีน้ำมากในช่วงน้ำทะเลหนุนจะดำเนินการสูบน้ำเร่งระบายออกโดยการสูบข้ามประตูระบายน้ำออกสู่ทะเลโดยตรง เชื่อว่าจะสามารถระบายน้ำลงสู่ทะเลได้ทัน
MThai news

