อย. ตอบโต้ข่าวลือผลไม้กระป๋องไทยในบรูไนปนเปื้อนเชื้อไวรัสเอชไอวี เร่งสถานทูตไทยในกรุงบันดาห์เสรีเบกาวัน ตรวจสอบหาตัวการปล่อยข่าวดิสเครดิตไทย

นพ.ไพศาล ดั่นคุ้ม รองเลขาธิการคณะกรรมการอาหารและยา (อย.) เผยมีข่าวลือเรื่องผลไม้กระป๋องไทยที่ส่งไปขายในประเทศบรูไน พบปนเปื้อนเชื้อไวรัสเอชไอวี โดยสื่อท้องถิ่นของบรูไน ได้นำเสนอข่าวดังกล่าว แต่ไม่มีหลักฐานชัดเจนว่า มีการพบเชื้อดังกล่าวในผลิตภัณฑ์อาหารกระป๋องของไทย
สถานเอกอัครราชทูตไทย ณ กรุงบันดาห์เสรีเบกาวัน ประเทศบรูไน ได้ประสานงานกับกระทรวงสาธารณสุขและหน่วยงานด้านการค้าที่เกี่ยวข้องเพื่อตรวจสอบแหล่งที่มาของข่าว เบื้องต้นพบว่าข้อความดังกล่าวเป็นเท็จ และเป็นเพียงข่าวลือเพื่อลดความน่าเชื่อถือของผลิตภัณฑ์ผลไม้กระป๋องของไทย
ทั้งนี้เชื้อไวรัสเอชไอวี หรือ เอดส์ ไม่สามารถทนสภาพแวดล้อมภายนอกร่างกายมนุษย์ได้ ขึ้นอยู่กับอุณหภูมิความร้อน ความเย็น สภาวะกรด-ด่าง ความชื้น และสามารถติดต่อกันได้เพียง 3 ทางเท่านั้น คือ ได้รับเลือด มีเพศสัมพันธ์ และติดต่อจากแม่สู่ลูก ขอให้ผู้บริโภคอย่าหลงเชื่อ และขอให้มั่นใจในการคุ้มครองความปลอดภัยให้แก่ผู้บริโภคของ อย.
Mthai news
