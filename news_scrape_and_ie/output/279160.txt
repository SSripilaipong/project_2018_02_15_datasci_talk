คลังชี้ชาวนาและโรงสีฮั้ว ขนข้าวนอกเข้าสวมสิทธิรับจำนำข้าว สมาคมโรงสีข้าวแย้งทันควันเป็นไปไม่ได้

นายทนุศักดิ์ เล็กอุทัย รมช.คลัง ในฐานะประธานคณะกรรมการธนาคารเพื่อการเกษตรและสหกรณ์การเกษตร(ธ.ก.ส.) เผยพบขบวนการลักลอบนำเข้าข้าวจากประเทศเพื่อนบ้านมาสวมสิทธิ์ในการรับจำนำซึ่งเป็นกระทำของชาวนาและโรงสี “ที่ผ่านมาได้รับการร้องเรียนมาระยะเวลาหนึ่งแล้วว่ามีรถบรรทุกขนาดใหญ่ 10 ล้อขนข้าวมาจากเพื่อนบ้านเข้ามาในไทย โดยเฉพาะในพื้นที่น้ำท่วม ซึ่งขอให้ทางจังหวัดช่วยตรวจสอบข้าวในพื้นที่อย่างใกล้ชิด และต้องตรวจสอบว่าปริมาณข้าวที่เกษตรกรนำมารับจำนำเป็นข้าวของชาวนาจริงหรือไม่ และผลผลิตที่เกษตรกรปลูกนั้นมีมากน้อยแค่ไหน” นายทนุศักดิ์กล่าว
สำหรับวงเงินที่ธ.ก.ส.ต้องสำรองจ่าย 4.5 หมื่นล้านบาทในช่วงที่รอเงินจากการระบายข้าว 1.3 แสนล้านบาท และรอเงินกู้จากสำนักงานบริหารหนี้สาธารณะ(สบน.) 1.4 แสนล้านบาทที่คาดว่าจะกู้ก้อนแรกเดือนม.ค.2557 นั้น จะให้ธ.ก.ส.ดูว่าสามารถนำมาจ่ายได้เลย หรือต้องนำเข้าสู่การพิจารณาของคณะกรรมการธ.ก.ส. หากจำเป็นต้องเข้าสู่การพิจารณาของธ.ก.ส.จะนำเข้าหารือในวันที่ 28 ต.ค.นี้ ดังนั้น คาดว่าไม่เกิน 1-2 สัปดาห์นี้จะสามารถเริ่มจ่ายเงินให้ชาวนาสำหรับการรับจำนำข้าวรอบใหม่ได้ มั่นใจว่าเงินที่ใช้ในโครงการรับจำนำสามารถบริหารจัดการให้เหลือ 5 แสนล้านบาท
ขณะที่นายมนัส กิจประเสริฐ นายกสมาคมโรงสีข้าวไทย โต้แย้งกรณีพบข้าวจากประเทศเพื่อนบ้านเข้ามาสวมสิทธิ์เข้าโครงการรับจำนำข้าวว่า ถือเป็นเรื่องที่ทำได้ยาก เพราะแต่ละโรงสีที่เข้าโครงการจะมีตัวแทนเกษตรกร และตำรวจ ร่วมเป็นคณะกรรมการคอยตรวจสอบ ส่วนข้าวที่จะนำมาเข้าโครงการจากประเทศเพื่อนบ้านนั้น ก็จะต้องนำใส่รถบรรทุกขนเข้ามา ราว 70-100 เที่ยว ซึ่งไม่สามารถผ่านการตรวจสอบของเจ้าหน้าที่ตามแนวชายแดนได้อย่างแน่นอน ขอยืนยันว่า การที่โรงสีจะร่วมมือนำข้าวเข้ามาสวมสิทธิ์นั้น เป็นเรื่องที่ทำได้ยาก และเชื่อว่าข้อมูลที่มีการเปิดออกมา เป็นเรื่องเก่า หรือเป็นเพียงการตั้งข้อสังเกตเท่านั้น
Mthai news
