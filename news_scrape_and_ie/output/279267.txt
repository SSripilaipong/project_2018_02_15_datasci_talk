ฟิลลิป แคปปิตอลฯ จากสิงคโปร์ ร่วมลงทุนฟินันซ่าประกันชีวิต 1.5 พันล้านบาท

นายประเวช องอาจสิทธิกุล เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า  ตามที่กลุ่มฟิลลิป  แคปปิ  ตอล แมเนจเม้นท์ จากประเทศสิงคโปร์ ได้เข้ามาร่วมลงทุนกับบริษัท ฟินันซ่าประกันชีวิต จำกัด ทำให้บริษัทฯ มีทุนจดทะเบียนเพิ่มขึ้นเป็น 1,534 ล้านบาท ส่งผลให้มีอัตราส่วนเงินกองทุนครบถ้วนตามที่กฎหมายกำหนด 
ทั้งนี้นายกิตติรัตน์ ณ ระนอง รองนายกรัฐมนตรี และรัฐมนตรีว่าการกระทรวงการคลัง ได้มีคำสั่งเลิกการควบคุมบริษัท ฟินันซ่า ประกันชีวิต จำกัดมีผลบังคับเมื่อพ้นกำหนด 3 วันทำการ หลังลงนาม 
อย่างไรก็ดี ฟินันซ่าฯ ต้องเร่งแปลงสภาพจากบริษัทจำกัดให้เป็นบริษัทมหาชน เพื่อให้สามารถขายกรมธรรม์ประกันชีวิตรายใหม่ได้ ขณะที่บริษัทฯ ได้ยื่นขอรับความเห็นชอบแบบกรมธรรม์ประกันชีวิตใหม่ ๆ โดยอาศัยตัวแทนประกันชีวิตที่มีอยู่เดิม ประมาณ 2,000 คน เป็นแรงขับเคลื่อนธุรกิจต่อไป 
โดยกลุ่มฟิลลิปฯ มีการดำเนินธุรกิจที่มีเครือข่ายการลงทุนใน 16 ประเทศทั่วโลก เช่น บริษัทหลักทรัพย์ฟิลลิป บริษัทหลักทรัพย์จัดการกองทุนฟิลลิป และบริษัทฟิลลิป แคปปิตอล ทำให้เพิ่มศักยภาพให้ฟินันซ่าประกันชีวิตอย่างมาก
Mthai news
