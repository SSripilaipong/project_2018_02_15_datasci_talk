“ทวิตเตอร์”เตรียมเสนอขายหุ้นต่อสาธารณะเป็นครั้งแรก มูลค่า 1,600 ล้านดอลลาร์

“ทวิตเตอร์”ยื่นเอกสารต่อคณะกรรมการกำกับหลักทรัพย์และตลาดหลักทรัพย์ของสหรัฐ หรือ เอสอีซี ระบุว่า มูลค่าของการระดมทุนครั้งนี้สูงกว่าที่เคยมีการคาดการณ์ก่อนหน้าซึ่งอยู่ที่ 1,000 ล้านดอลลาร์ ด้วยการขายหุ้นจำนวน 70 ล้านหุ้น ในราคาหุ้นละประมาณ 17 – 20 ดอลลาร์ พร้อมกับเตรียมหุ้นไว้ขายเพิ่มเติมอีกจำนวน 10.5 ล้านหุ้น กรณีที่มีผู้ต้องการลงทุนเกินกว่าโควตาที่จัดสรรไว้
ทวิตเตอร์คาดว่า มูลค่าสุทธิของการระดมทุนในตลาดหลักทรัพย์ครั้งนี้จะอยู่ราว ๆ 1,250 ล้านดอลลาร์ – 1,440 ล้านดอลลาร์ ซึ่งพวกเขาจะนำเงินที่ได้ไปใช้ในการดำเนินกิจการ ทั้งเป็นเงินทุนหมุนเวียน เป็นค่าใช้จ่ายภายใน และเป็นค่าใช้จ่ายเพื่อการลงทุน
ทวิตเตอร์เลือกการระดมทุนในตลาดหลักทรัพย์นิวยอร์กหรือเอ็นวายเอสอี ภายใต้ชื่อย่อของหลักทรัพย์ในการซื้อขายว่า “ทีดับเบิลยูทีอาร์” แทนการระดมทุนในตลาดหลักทรัพย์ที่เน้นกิจการด้านเทคโนโลยีอย่าง “แนสแด็ค” เนื่องจากไม่ต้องการเผชิญกับราคาหุ้นร่วงเป็นเวลาหลายปีหลังจากการเข้าระดมทุนอย่างที่ “เฟซบุ๊ก” เคยประสบมา
ปัจจุบันทวิตเตอร์มียอดผู้ใช้งานอย่างสม่ำเสมออยู่ที่เดือนละ 232 ล้านแอคเคาท์ และมีรายได้ในรอบ 9 เดือนแรกของปีนี้จำนวน 422 ล้านดอลลาร์ แต่เป็นการขาดทุนถึง 133 ล้านดอลลาร์
Mthai news
