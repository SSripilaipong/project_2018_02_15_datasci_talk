จีนจัดนิทรรศการรถไฟฟ้าในไทยโชว์เทคโนโลยีไฮเทค ตอบรับาร์เตอร์สินค้าเกษตรไทย

นายโจว หลี ผู้อำนวยการหน่วยควบคุมเทคโนโลยีรถไฟ องค์การรถไฟแห่งประเทศจีน เปิดเผยว่า การจัดนิทรรศการรถไฟความเร็วสูงจีนเพื่อแสดงให้เห็นถึงเทคโนโลยีที่มีความทันสมัย ที่สำคัญคือจีนสามารถพัฒนารถไฟความเร็วสูงให้มีความเร็วที่สุดในโลก โดยปัจจุบันจีนมีการก่อสร้างรถไฟความเร็วสูงรวมระยะทางมากกว่า 9,700 กม.
ทั้งนี้ จีนได้จัดงานนิทรรศการรถไฟความเร็วสูงแห่งประเทศจีนที่สถานีมักกะสัน ระหว่างวันที่ 25 ต.ค.-25 พ.ย.นี้ เพื่อช่วยสร้างความเข้าใจและความเชื่อมั่นกับประชาชนชาวไทยเกี่ยวกับประโยชน์ของรถไฟความเร็วสูง และระบบเทคโนโลยีรถไฟความเร็วสูงของจีน
“คนไทยส่วนใหญ่ยังไม่รู้จักเทคโนโลยีรถไฟความเร็วสูง และยังมีข้อสงสัยมากมายกับเทคโนโลยีของจีน ซึ่งถือเป็นเรื่องปกติที่ระยะแรกประชาชนจะไม่เข้าใจ ที่ผ่านมาชาวจีนก็ประสบปัญหาเช่นเดียวกัน แต่ปัจจุบันพบว่าจำนวนผู้โดยสารรถไฟของจีนเพิ่มขึ้น 10%ต่อปี ส่วนระบบรถไฟความเร็วสูงที่จะนำมาใช้ในไทยนั้นจะเป็นระบบที่ดีที่สุด ซึ่งได้รับการพัฒนามาอย่างต่อเนื่อง และขอให้มั่นใจเรื่องความปลอดภัย” นายโจว กล่าว
ด้านนางหยิ่น ไห่หง ที่ปรึกษาฝ่ายการเมืองสถานทูตจีน กล่าวว่า แนวทางการแลกเปลี่ยนสินค้าเกษตรของไทยกับระบบรถไฟฟ้าของจีนถือเป็นครั้งแรกที่จีนจะมีการแลกเปลี่ยนสินค้าเกษตรกับระบบรถไฟความเร็วสูง ที่ผ่านมาจีนไม่เคยปฏิบัติเช่นนี้กับประเทศใด ซึ่งเป็นการตอบสนองความสัมพันธ์อันดีระหว่างทั้งสองประเทศ เชื่อว่าดำเนินการดังกล่าวจะเป็นผลดีกับประเทศไทย
Mthai news
