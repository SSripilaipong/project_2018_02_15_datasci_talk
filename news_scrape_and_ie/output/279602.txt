ร.ฟ.ท.รับซ่อมทางรถไฟเชียงใหม่ล่าช้าเลื่อนเปิดใช้รถไฟสายเหนือเป็น 1 ธ.ค.56

นายประภัสร์ จงสงวน ผู้ว่าการ การรถไฟแห่งประเทศไทย หรือ ร.ฟ.ท. เปิดเผยถึงความคืบหน้าในการซ่อมรางรถไฟจากสถานีศิลาอาสน์ จังหวัดอุตรดิตถ์ ถึงสถานีเชียงใหม่ว่า จากการเข้าไปตรวจสอบการดำเนินการดังกล่าว พบว่ายังไม่สามารถเปิดให้ใช้บริการได้ เนื่องจากการทำงานเป็นด้วยความยากลำบาก อีกทั้งบางแห่งต้องใช้เวลาในการซ่อมแซมนาน
ดังนั้น เพื่อความปลอดภัยจึงจำเป็นต้องขยายระยะเวลาในการซ่อมแซมเพิ่มเติม โดยจะสามารถเปิดให้บริการได้ในวันที่ 1 ธันวาคม 2556 จากเดิมที่คาดว่าจะเปิดเดินรถได้ในวันที่ 1 พฤศจิกายน ซึ่งเรื่องดังกล่าวได้รายงานให้นายชัชชาติ สิทธิพันธุ์ รัฐมนตรีว่าการกระทรวงคมนาคม และคณะกรรมการ (บอร์ด) ร.ฟ.ท. ได้รับทราบแล้ว
ส่วนการขายตั๋วโดยสารล่วงหน้านั้น ได้มีการขายไปแล้วประมาณ 60% ซึ่งผู้โดยสารสามารถที่จะนำตั๋วมายื่นเพื่อรับเงินคืน หรือจะมาใช้บริการในวันที่ 1 ธันวาคมนี้ได้
Mthai news
