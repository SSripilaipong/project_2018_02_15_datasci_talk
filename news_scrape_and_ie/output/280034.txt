จับตาการประชุม WTO แก้ปัญหาลัทธิกีดกันทางการค้าหลังทะยอยออกกฏหมายกว่า 150 มาตรา

นายคนิต ลิขิตวิทยาวุฒิ รองเลขาธิการและรองโฆษกสำนักงานเศรษฐกิจการเกษตร (สศก.) กระทรวงเกษตรและสหกรณ์ เปิดเผยถึงรายงานของคณะกรรมาธิการยุโรป ว่า  ในช่วงปีที่ผ่านมา หลายประเทศทั่วโลก มีการใช้มาตรการปกป้องทางการค้าเพิ่มขึ้นอย่างต่อเนื่อง และมีประเทศเศรษฐกิจเกิดใหม่ หรือ BRICS (บราซิล รัสเซีย อินเดีย จีน และแอฟริกาใต้) เป็นกลุ่มที่ใช้มาตรการดังกล่าวมากที่สุด ซึ่งในช่วงระยะเวลา 1 ปีที่ผ่านมา ได้มีการใช้มาตรการคุ้มครองทางการค้าใหม่ๆ มากถึง 154 มาตรการ และตั้งแต่เดือนตุลาคม 2551 จนถึงปัจจุบัน และได้มีการใช้มาตรการคุ้มครองทางการค้ารวมเกือบ 700 มาตรการ โดยบราซิล รัสเซีย อินเดีย จีน อาร์เจนตินา ยูเครน แอฟริกาใต้ และอินโดนีเซีย เป็นกลุ่มที่ออกมาตรการคุ้มครองการค้าใหม่ๆ มากที่สุด
ทั้งนี้ นายโรแบร์โต อาเซเวโด ผู้อำนวยการองค์การการค้าโลกคนใหม่ ได้ให้ความเห็นเกี่ยวกับลัทธิกีดกันทางการค้าว่า ปัจจุบันการปกป้องทางการค้าได้เพิ่มขึ้นอย่างช้าๆ และค่อยๆ เพิ่มทีละนิด แต่จะมีรูปแบบที่แตกต่างกัน โดยจะมีความสลับซับซ้อนมากขึ้น ยากแก่การตรวจสอบ ซึ่งจะไม่เห็นการใช้มาตรการทางภาษีและการอุดหนุนการส่งออกโดยตรงอีกต่อไป เพราะจะขัดกับพันธกรณีที่มีอยู่ และอาจถูกตอบโต้ได้ ทำให้ประเทศต่างๆ ได้ปรับเปลี่ยนวิธีหรือรูปแบบการใช้มาตรการปกป้องการค้าแบบแอบแฝงมากขึ้น
ดังนั้น ประเทศไทยในฐานะผู้ส่งออกสินค้าเกษตร จึงไม่สามารถหลีกเลี่ยงผลกระทบจากการใช้มาตรการกีดกันทางการค้าเหล่านี้ได้ ซึ่งภาครัฐและเอกชนนั้นต้องทำงานร่วมกันแบบบูรณาการ คอยติดตามสถานการณ์ และนโยบายของประเทศคู่ค้าต่างๆ อย่างใกล้ชิด เพื่อให้สามารถปรับตัว และหาแนวทางลดผลกระทบได้ทัน
Mthai news
