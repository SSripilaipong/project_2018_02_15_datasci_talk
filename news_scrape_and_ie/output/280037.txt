กรมการค้าต่างประเทศแจ้งความเอาผิดคนชั่วปล่อยข่าวผลไม้กระป๋องไทย ปนเปื้อนเชื้อ HIV ฟันธงเป็นไปไม่ได้ที่เชื้อโรคจะอยู่ในกระป๋อง

นายสุรศักดิ์ เรียงเครือ อธิบดีกรมการค้าต่างประเทศ เผยว่า สถานเอกอัครราชทูตไทย ณ กรุงบันดาร์เสรีเบกาวัน ประเทศบรูไน ได้แจ้งความดำเนินคดีกับผู้ปล่อยข่าวลือผลไม้กระป๋องไทย ปนเปื้อนเชื้อ HIV แล้ว เพราะสร้างความเสียหายต่อภาพลักษณ์สินค้าไทย และเจ้าหน้าที่ตำรวจอยู่ระหว่างติดตามผู้กระทำผิดมาลงโทษ
ทั้งนี้สมาคมผู้ผลิตอาหารสำเร็จรูป ได้ขอให้กระทรวงพาณิชย์หาทางแก้ปัญหาข่าวลือมาจากประเทศบรูไน ว่า ผลไม้กระป๋องของไทยปนเปื้อนเชื้อไวรัส HIV ซึ่งขอยืนยันว่า ไม่เป็นความจริง ผลไม้และอาหารกระป๋องของไทย ที่ส่งออกไปต่างประเทศ ผ่านการตรวจสอบ
นายสุรศักดิ์กล่าวรับรองว่ าเป็นโรงงานไทยได้มาตรฐานระบบการผลิตที่ดี หรือ GMP และ HACCP ที่มีกระบวนการตรวจสอบและรับรองคุณภาพสินค้าอย่างเคร่งครัด ประกอบกับ เชื้อ HIV อาศัย หรือทำให้เกิดโรคในคนเท่านั้น เมื่อออกนอกร่างกายคนแล้วจะไม่สามารถทนสภาพแวดล้อมภายนอกได้ เชื้อ HIVจึงมีชีวิตได้เพียงไม่กี่ชั่วโมง หรือไม่เกิน 1 วัน
นอกจากนี้ เชื้อ HIV ติดต่อกันได้เพียง 3 ทาง คือ ได้รับเลือด มีเพศสัมพันธ์ และติดต่อจากแม่สู่ลูก ซึ่งการแปรรูปอาหารด้วยการบรรจุกระป๋องต้องใช้ความร้อนสูง ทำให้เชื้อจุลินทรีย์ รวมทั้งไวรัสที่อาจปนเปื้อนมาถูกทำลายหมด จึงเป็นไปไม่ได้ ที่จะพบการปนเปื้อนเชื้อ HIV อย่างที่เป็นข่าว
Mthai news
