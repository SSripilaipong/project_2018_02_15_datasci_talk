โค้กรุ่นพิเศษใส่ชื่อเล่นคนไทยอารมณ์ชิวๆ ไม่ว่าชื่อเฟิร์น หรือชื่อเปิ้ล จะคนสวย หรือคนไม่สวย หวังโดนใจคนรุ่นใหม่ แต่ส่งแชร์กระป๋อง/ขวดรุ่นพิเศษสะสมในเฟสบุ๊คสุดกร่อย นับหัวได้ นักการตลาดฟันธง ทำการตลาดแบบฉาบฉวยตื่นเต้น แค่ช่วงสั้นๆ

เครื่องดื่ม โคคา-โคล่า ออกแคมเปญล่าสุด “ต้องซ่า ต้องกล้า ส่งโค้กให้” โค้กรุ่นพิเศษที่ประทับชื่อเล่นคนไทย คำสั้นๆแสดงความสัมพันธ์ ความรู้สึกและคำชื่นชมลงบนกระป๋องโค้ก และขวดโค้ก 250 ล้านขวด เช่น “เปิ้ล จอย คนสวย คนโสด” โดยบริษัท โคคา-โคลา (ประเทศไทย) ออกตัวว่า เพื่อสร้างแรงบันดาลใจให้วัยรุ่นไทย และคนไทยกล้าที่จะแสดงออกถึงความรู้สึกดีๆ และแบ่งปันความสุขกับเพื่อน ครอบครัว และบุคคลอันเป็นที่รัก รวมถึงกล้าผูกมิตรสัมพันธ์กับผู้อื่นมากขึ้น
พร้อมทั้งจูงใจให้สะสมชื่อ หรือข้อความแสดงความรู้สึกให้มากที่สุด และร่วมแชร์ ได้ทางเว็ปไซต์ หรือทางเฟสบุ๊คของโค้ก เพื่อชิงโชครางวัลกว่า 4 ล้านบาท ซึ่งจะเป็นตั๋ว“ชมฟุตบอลโลกที่บราซิล” หรือเลือกเป็นตั๋วชมคอนเสิร์ตระดับโลกที่ประเทศอังกฤษ” พร้อมแพ็คเกจทัวร์ และรางวัลอื่นๆ ซึ่งโค้กเร่งโปรโมทในกลุ่มคนใช้โซเชียล เน็ตเวิร์ค ผ่านเฟสบุ๊ค
แคมเปญดังกล่าวแม้โค้ก จะบอกว่าต่อยอดจากแคมเปญ “โค้กกระป๋องสุดพิเศษสำหรับคุณแม่” ที่มียอดขายกว่า 5 ล้านกระป๋อง ภายใน 1 เดือน ในช่วงวันแม่ก็ตาม แต่นักการตลาดหลายท่าน ชี้ว่า คงกระตุ้นยอดขายได้ช่วงสั้นๆ แต่การย้ำเตือนแบรนด์ “โค้ก”คงได้ไม่มากนัก เพราะ ผู้บริโภคที่ชอบดื่ม “โค้ก” ก็จะเลือกสั่งแต่ “โค้ก” เพราะบอกว่าชอบความหวาน ใครที่ชอบดื่ม “เป๊บซี่” ก็จะเลือกซื้อเลือกดื่มแต่“เป๊บซี่”เพราะชอบความซ่า นี่เองคือความถูกใจในรสชาติที่แตกต่างกัน
ทั้งนี้ช่วงที่เป๊บซี่เกิดปัญหาเรื่องช่องทางการจัดจำหน่าย จนหายไปจากท้องตลาดหลายเดือน ลูกค้าที่ชื่นชอบ“เป๊บซี่”ก็ยังถามหาและสั่ง“เป๊บซี่”อยู่ แถมกลายเป็นกระแสที่คนชื่นชอบ “เป๊บซี่” ต้องพยายาเก็บสะสมขวด กระป๋อง“เป๊บซี่” อาจเพราะกลัวว่า แบรนด์นี้จะหายไปจากเมืองไทย
แคมเปญดังกล่าว คงสร้างตื่นเต้นชั่วระยะเวลาหนึ่ง หากต้องการตอกย้ำแบรนด์ ไม่ให้ลูกค้าลืมก็ได้เพียงเล็กน้อย เพราะเป็นแบรนด์ระดับโลกที่ใครๆก็รู้จักและส่วนแบ่งการตลาดเป็นเบอร์ 1 ในไทยอยู่แล้ว แต่ ถ้าต้องการขุดหลุมฝังคู่แข่งอย่างเป๊ปซี่ ที่เพลี้ยงพล้ำเพราะด้านการจัดส่งอยู่ในขณะนี้ คงต้องรอวัดผลอีกระยะหนึ่ง
ส่วนการแชร์ความรู้สึกผ่านเฟสบุ๊ค หลังการเปิดตัวแคมเปญ และออกสื่อโฆษณา 1 เดือน ผ่านไป ก็ยังแทบไม่เห็นในหน้าเพจเฟสบุ๊คของโค้กแต่อย่างใด มีแต่ที่เห็นเด่นชัดคือ การแชร์จากเจ้าของร้านที่ขายน้ำอัดลมว่า “โปรเจคนี้ เกลี้ยงตู้เลยนะขอบอก” หรือการขอแชร์รูปภาพจาก “โค้ก” ในข้อความ “สามีคนเก่ง” ดูจะมีมากที่สุด แต่การแชร์ความรู้สึก หรือเรื่องราวอื่นยังมีน้อยมาก
แคมเปญ “ต้องซ่า ต้องกล้า ส่งโค้กให้”นี้ นักการนิเทศศาสตร์และนักการตลาด อย่าง รศ. อรุณีประภา หอมเศรษฐี ประธานสภาวิชาชีพกิจการแพร่ภาพ และกระจายเสียง (ประเทศไทย) ให้ความเห็นว่า “ดูผู้บริโภคไม่ได้ประโยชน์ เท่าไร นอกจากความตื่นเต้น
อีกทั้งโค้กเป็นแบรนด์ระดับโลกอยู่แล้ว จะตอกย้ำ Brand Loyalty อะไร เพื่อไม่ให้คนลืม ก็คงไม่ได้มากว่าเดิมนัก ถ้าเป็นอาจารย์ทำตลาดจะติดรูปไดโนเสาร์ แล้วให้คนหาข้อมูลว่า ไดโนเสาร์พันธุ์นี้คืออะไร หรือติดชื่อไดโนเสาร์เลย ต่อจากนั้นให้ลูกค้าไปหาข้อมูลเพิ่ม ลูกค้ายังได้ประโยชน์มากกว่า”
สรุปแล้วจากข้อมูล และความเห็นของนักการตลาดทั้งหลาย ก็ต้องกลับมาย้อนดูและถามว่า “ผู้บริโภคจะได้อะไรและโค้กจะได้อะไร”
Mthai news
