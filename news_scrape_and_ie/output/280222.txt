นายจ้างขอยืดเวลาค่าจ้างขั้นต่ำวันละ300 บาทอีก 2 ปีวอนอย่าโยงการเมือง

นายปัณณพงศ์ อิทธิ์อรรถนนท์ กรรมการค่าจ้างฝ่ายนายจ้าง กล่าวหลังประชุมคณะกรรมการค่าจ้างว่า ที่ประชุมได้หารือถึงกรณีลูกจ้างบางกลุ่มเสนอให้มีการปรับค่าจ้างขั้นต่ำเพิ่มขึ้นอีก เนื่องจากค่าจ้างขั้นต่ำวันละ 300 บาทไม่เพียงพอกับค่าครองชีพที่ปรับสูงขึ้นมาก โดยเห็นว่าการปรับค่าจ้างให้สูงขึ้นมากเท่าไร อาจไม่เป็นประโยชน์นัก หากไม่สามารถคุมราคาสินค้าอุปโภค บริโภคที่จำเป็นในการครองชีพ
สำหรับสถานการณ์ค่าจ้างขั้นต่ำทั่วประเทศ 300 บาท ตอนนี้สถานประกอบการส่วนใหญ่ต่างก้าวผ่านการปรับขึ้นค่าจ้างขั้นต่ำเป็นวันละ 300 บาทไปแล้ว คงเหลือกิจการที่สามารถคงอยู่ได้ แต่แต่ยังไม่แข็งแรงพอหากมีการปรับค่าจ้างขึ้นอีกอาจมีปัญหาตามมา จึงอยากให้คงอัตราค่าจ้างขั้นต่ำเป็น 300 บาทไปอีกประมาณ 2 ปีซึ่งเป็นไปตามมติบอร์ดค่าจ้างก่อนหน้านี้ที่ให้คงอัตราค่าจ้างขั้นต่ำวันละ 300 บาทไปจนถึงปีพ.ศ.2558 หากไม่มีปัจจัยความผันผวนด้านเศรษฐกิจของประเทศไทยและทั่วโลก
“ขอฝากไปถึงพรรคการเมือง ขออย่านำเรื่องการปรับค่าจ้างขั้นต่ำมาใช้เป็นประเด็นหาเสียงในการเลือกตั้ง เนื่องจากอัตราค่าจ้างที่ควรจะเป็นเรื่องที่ต้องมีเหตุผล เชิงวิชาการเข้ามาสนับสนุน ให้เกิดความสมดุลไม่เช่นนั้นจะเกิดความเสียหายที่จะทำให้ฝ่ายใดฝ่ายหนึ่งไม่สามารถอยู่ได้” นายปัณณพงศ์ กล่าว 
 Mthai news
