“โอฬาร”เผยแรงงานอาชีวะขาดปีละ2แสนคนเร่งผลิตเพิ่มรองรับโครงการ2.2ล้านล้าน

นายโอฬาร ไชยประวัติ ที่ปรึกษานายกรัฐมนตรี เปิดเผยว่า ตามที่รัฐบาลมีนโยบายการลงทุนในโครงการปรับปรุงโครงสร้างพื้นฐานของประเทศ ด้านคมนาคม และการขนส่ง รวมถึงระบบการบริหารจัดการน้ำ มูลค่ากว่า 2 ล้านล้านบาทนั้น จากการประมาณการความต้องการกำลังคนทางด้านเทคนิค มีประมาณ 280,000 คน โดยมีความต้องการแรงงานที่มีทักษะฝีมือในระดับประกาศนียบัตรวิชาชีพชั้นสูง (ปวส.) อีกจำนวนมาก แต่ปัจจุบันสถาบันด้านอาชีวศึกษา ยังคงผลิตคนได้อย่างกระท่อนกระแท่น เนื่องจากผลิตแล้วก็ไปเรียนต่อในระดับปริญญาตรี มีส่วนน้อยที่จบการศึกษาระดับ ปวส. แล้วออกมาทำงาน ปีละไม่เกิน 70,000 คน ดังนั้นจึงขาดอยู่กว่า 200,000 คน
“แม้ ศธ.จะเร่งเพิ่มสัดส่วนผู้เรียนสายอาชีวศึกษาต่อสายสามัญศึกษา โดยเพิ่มอีกเป็น 140,000 คน ก็ยังคงไม่เพียงพอ และไม่ทันต่อความต้องการใช้ ดังนั้น ในการเรียนระดับ ปวส. อาจจะเปิดโปรแกรมการศึกษาโดยให้เรียนในสถานศึกษา 1 ปี และอีก 1 ปีส่งไปทำงานที่บริษัทก่อสร้างใหญ่ๆ หรือขนาดกลาง โดยทำงานครึ่งวันและเรียนครึ่งวัน เมื่อจบการศึกษาจะทำให้มีทั้งความรู้ และประสบการณ์ ได้รับใบประกาศนียบัตรพร้อมเข้าทำงานในสถานประกอบการ” นายโอฬารกล่าว

Mthai news
