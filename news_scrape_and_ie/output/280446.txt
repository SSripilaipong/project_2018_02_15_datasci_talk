ลีสซิ่งกสิกรไทยโชว์ผลงาน มียอดสินเชื่อ9 เดือนแรก 55,732 ล้านบาท พร้อมเผยแผนขยายตลาดจักรยานยนต์ขนาดใหญ่
นายอัครนันท์ ฐิตสิริวิทย์ กรรมการผู้จัดการ บริษัท ลีสซิ่งกสิกรไทย จำกัด เปิดเผยว่า ผลการดำเนินงาน 9 เดือนแรกปี 2556 บริษัทฯ สามารถปล่อยสินเชื่อเช่าซื้อและลีสซิ่งรถยนต์ใหม่ได้ 55,732 ล้านบาท ทำให้ยอดสินเชื่อคงค้างในระบบของบริษัทฯ อยู่ที่ 86,809 ล้านบาท จากเป้าหมายที่ตั้งไว้ 96,794 ล้านบาท หรือคิดเป็น 89.68% ของเป้าหมาย และมีสินเชื่อที่ไม่ก่อให้เกิดรายได้ หรือ NPL อยู่ที่ 0.83% ส่งผลให้มีกำไร 274 ล้านบาท 
เมื่อตั้งสำรองพิเศษ เพื่อรองรับความผันผวนของสภาวะเศรษฐกิจที่เป็นอยู่ในปัจจุบันและอาจเป็นผลกระทบต่อลูกค้าได้ในอนาคต ทำให้ 9 เดือนแรกปี 2556 บริษัทฯ ยังคงมีกำไรสุทธิ 115 ล้านบาท 
สำหรับแผนการดำเนินงานในช่วงไตรมาสสุดท้ายปี 2556 ตลาดรถยนต์ยังคงอยู่ในช่วงชะลอตัวจากผลกระทบด้านการส่งมอบรถในโครงการรถยนต์คันแรกสิ้นสุดลง อีกทั้งแรงกดดันด้านราคาในตลาดรถยนต์มือสองที่ปรับตัวลดลงอย่างต่อเนื่อง 
ทั้งนี้ลีสซิ่งกสิกรไทย จะเน้นทำการตลาดในกลุ่มรถจักรยานยนต์ขนาดใหญ่ (Big Bike) ซึ่งศูนย์วิจัยกสิกรไทยมองว่า ปีนี้ตลาดบิ๊กไบค์จะขยายตัวออกไปได้อีกมาก จากการที่ค่ายรถจักรยานยนต์ต่างประเทศทยอยมาตั้งโรงงานผลิตในไทยคาดว่าตลาดรถจักรยานยนต์บิ๊กไบค์ปีนี้น่าจะมีไม่ต่ำกว่า 70,000 คัน 
 Mthai news
