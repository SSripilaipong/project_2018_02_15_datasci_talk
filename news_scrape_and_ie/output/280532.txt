“ชัชชาติ”สั่งทอท.ห้ามขึ้นค่าธรรมเนียมสนามบิน100บาทต่อหัว จี้แจงทอท.เหตุความจำเป็น

นายชัชชาติ สิทธิพันธุ์ รมว.คมนาคม เผยกรณีคณะกรรมการ บมจ.ท่าอากาศยานไทย หรือ ทอท.อนุมัติให้ปรับขึ้นค่าธรรมเนียมการใช้อากาศยาน(PSC) อีก 100 บาทต่อคน ว่า ทอท.จะต้องชี้แจงรายละเอียดต้นทุนการให้บริการเพื่อเรียกเก็บค่า PSC กับผู้โดยสารว่ามีอะไรบ้าง หากระบุว่าประสบปัญหาขาดทุนจากการเก็บค่าธรรมเนียมดังกล่าวก็ต้องมีเหตุผลที่ยอมรับได้
“การพิจารณาให้ปรับขึ้นค่า PSC หรือไม่ยังต้องพิจารณาถึงความเหมาะสมระหว่างค่า PSC กับค่าตั๋วโดยสารด้วย เนื่องจากปัจจุบันค่าตั๋วโดยสารของสายการบินต้นทุนต่ำภายในประเทศราคาต่ำมากประมาณ 1,500 บาท หากผู้โดยสารจะต้องจ่ายเงินค่า PSC เพิ่มเป็น 200 บาท จะส่งผลกระทบต่อผู้โดยสารและทำให้การเดินทางลดลงหรือไม่ ขณะที่ ทอท.ยังคงมีกำไร ซึ่งจำเป็นต้องพิจารณาในภาพรวม” นายชัชชาติ กล่าว
สำหรับค่า PSC ที่ ทอท.เสนอ ประกอบด้วย อัตราค่า PSC สำหรับผู้โดยสารภายในประเทศเป็น 200 บาท จากปัจจุบัน 100 บาท โดยต้นทุนอยู่ที่ 336 บาท และอัตราค่า PSC สำหรับผู้โดยสารระหว่างประเทศ เป็น 800 บาท จากปัจจุบัน 700 บาท ต้นทุนอยู่ที่กว่า 500 บาท โดย ทอท.คาดว่าในปีนี้จะมีรายได้จากค่า PSC ประมาณ 1.6 หมื่นล้านบาท แต่หากมีการปรับค่า PCS เป็นอัตราใหม่จะมีรายได้เพิ่มขึ้นอีก 3.8 พันล้านบาท

Mthai news
