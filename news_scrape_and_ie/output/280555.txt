โรงแรมสุโขทัย แจ็กพอต โดนรายแรก  CTH ฟ้องเรียก 50 ล้าน ฐานละเมิดลิขสิทธิ์ ฟุตบอลพรีเมียร์ลีกอังกฤษ เล็งทยอยฟ้องโรงแรม ร้านค้า และสถานบันเทิง ทั่วประเทศที่ละเมิดลิขสิทธิ์ ภา ยในสัปดาห์นี้

ที่ศาลทรัพย์สินทางปัญญาและการค้าระหว่างประเทศกลาง ถ.แจ้งวัฒนะ วันนี้( 29 ต.ค.) นายสุรัตน์ชัย มั้นศรีถาวร ทนายความผู้รับมอบอำนาจบริษัท ซีทีเอช จำกัด (มหาชน) ผู้ประกอบการกิจการโทรทัศน์แบบบอกรับสมาชิกชื่อ CTH ผู้ได้รับลิขสิทธิ์แต่เพียงผู้เดียวในการแพร่ภาพฟุตบอลพรีเมียร์ลีกอังกฤษ 3 ฤดูกาล เป็นโจทก์ ยื่นฟ้อง บริษัท เจริญเคเบิลทีม เน็ตเวิร์ก จำกัด และบริษัท สาธร พาร์ค จำกัด ประกอบกิจการโรงแรมสุโขทัย กับพวกร่วมกันเป็นจำเลยที่ 1-11 ความผิดฐานละเมิดลิขสิทธิ์ของผู้อื่น
และเรียกค่าเสียหาย 50 ล้านบาท พร้อมดอกเบี้ยร้อยละ 7.5 ต่อปี ทั้งนี้ศาลได้รับฟ้องไว้เป็นคดีหมายเลขดำ ทป.134/2556 และนัดพร้อมคู่ความในวันที่ 24 ก.พ.57 เวลา 09.00 น.
โดยนายสุรัตน์ชัย ทนายความกล่าวว่า เนื่องจากโรงแรมสุโขทัยได้ให้บริการเรียกเก็บค่าเคเบิลทีวีในห้องพัก โดยใช้บริการเคเบิลทีวีของบริษัทเจริญ เคเบิลทีวี เน็ตเวิร์ก ใช้คลื่นโทรทัศน์ Astro เผยแพร่ภาพและเสียงการแข่งขันฟุตบอลพรีเมียร์ลีกอังกฤษโดยไม่ได้รับอนุญาตจาก ซีทีเอช ซึ่งเป็นผู้มีสิทธิเพียงผู้เดียวในการเผยแพร่ภาพการแข่งขันฟุตบอลดังกล่าวในประเทศไทยตลอด 3 ฤดูกาล ถือเป็นการฟ้องเรียกค่าเสียหายในกลุ่มผู้ประกอบการโรงแรมรายแรก ที่กระทำการละเมิดลิขสิทธิ์
อย่างไรก็ตามภายในสัปดาห์นี้ ซีทีเอช จะทยอยฟ้องโรงแรมทั้งหมดในประเทศไทยที่ใช้สัญาณ Astro และ K+ ที่เผยแพร่ฟุตบอลพรีเมียร์ลีก รวมความเสียหายประมาณ 100 ล้านบาท โดยจะขอให้บรรดาโรงแรม ร้านค้า ร้านอาหาร หรือสถานบันเทิงต่างๆ ที่ใช้สัญญาณอื่นนอกเหนือจากซีทีเอช ยุติการเผยแพร่ภาพฟุตบอลพรีเมียร์ลีกอังกฤษ เพราะจะถือเป็นการจงใจละเมิดก่อให้เกิดความเสียหายแก่ซีทีเอช ที้งนี้อนาคตหากพบมีการละเมิดจะดำเนินคดีกับผู้กระทำการละเมิดอย่างเด็ดขาด
MThai news
