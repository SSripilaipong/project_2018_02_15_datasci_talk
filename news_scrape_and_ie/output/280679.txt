DTAC เผยลูกค้าโอนเข้า 3G แล้ว 3.7 ล้านราย มั่นใจสิ้นปีครบ 10 ล้านราย

นายจอน เอ็ดดี้ อับดุลลาห์ ประธานเจ้าหน้าที่บริหาร บมจ. โทเทิ่ล แอ็คเซ็ส คอมมูนิเคชั่น (DTAC) เปิดเผยว่า ดีแทค ไตรเน็ต ได้โอนย้ายลูกค้าตามความต้องการที่จะมาใช้งานไปแล้วจำนวน 3.7 ล้านราย โดยยังมีลูกค้าที่แจ้งความต้องการย้ายมาใช้บริการดีแทค ไตรเน็ตอีก 8.2 ล้านราย ซึ่งดีแทคมั่นใจว่า จะทำให้บรรลุเป้าหมายที่จะมีลูกค้าเข้ามาใช้ดีแทค ไตรเน็ตจนถึงสิ้นปีนี้ครบ 10 ล้าน
คาดว่าในปลายปีนี้ภาวะการแข่งขันในอุตสาหกรรมโทรคมนาคมจะทวีความเข้มข้นมากขึ้น จากความพร้อมทางด้านเครือข่าย 3G ของทุกค่ายที่ครอบคลุมทั่วประเทศ ทำให้แต่ละค่ายจะต้องออกแคมเปญมาช่วงชิงลูกค้ากันอย่างร้อนแรง สำหรับจุดยืนของดีแทค เรายังคงมุ่งเน้นในการขยายและพัฒนาคุณภาพเครือข่ายดีแทค ไตรเน็ต ซึ่งได้ดำเนินการติดตั้งและเปิดให้บริการได้ครบแล้วใน 77 จังหวัดทั่วประเทศ ซึ่งด้วย ไตรเน็ต 3 โครงข่ายอัจฉริยะ จะช่วยให้การเชื่อมต่อสัญญาณ เพื่อการใช้งานเป็นไปอย่างราบรื่นไร้รอยต่อ ลูกค้าสามารถใช้งานต่อเนื่องบน 3G ได้โดยไม่สะดุดและสามารถทำให้ลูกค้าของเราได้รับบริการที่มีคุณภาพสูงตลอดการใช้งาน
“รายได้การให้บริการที่เติบโตต่อเนื่อง  เป็นผลมาจากการใช้งานโมบายล์อินเทอร์เน็ต และสมาร์ทโฟนที่ได้รับความนิยมมากขึ้น และความแข็งแกร่งในการดำเนินธุรกิจและการทำตลาด ที่จัดแคมเปญต่อเนื่องเพื่อดึงดูดให้ลูกค้าเครือข่ายอื่นย้ายเข้ามาใช้ดีแทค ไตรเน็ต”นายจอนกล่าว

Mthai news

