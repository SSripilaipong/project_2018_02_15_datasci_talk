คนวัยทำงานเตรียม”ช๊อป”คอนโด-ห้องชุด ราคาสาบายกระเป๋าหลังธุรกิจอสังหาฯอิ่มตัว หลายค่ายอัดโปรโมชั่นแข่งกันดุเดือด

ด้วย”ไลฟ์สไตล์” ที่เปลี่ยนไป คนรุ่น เจนฯวาย- เจนฯซี เปลี่ยนทัศนะคติต่อที่อยู่อาศัยจากบ้านเดี่ยวหลังใหญ่ มามองความสะดวกสบายในการเดินทาง พักอยู่ใกล้ที่ทำงานและความเรียบง่ายในชีวิตประจำวัน “คอนโดมิเนียม”และ “ห้องชุด” จึงเป็นเป้าหมายต้นๆ ที่คนวัยทำงานและวัยเริ่มงานให้ความสนใจมากกว่าที่อยู่อาศัยในแบบอื่นๆ
ในช่วง3-4 ปีที่ผ่านมาตลาดคอนโดฯ และห้องชุดเป็นตลาดที่ “หอมหวาน” ของนักลงทุนด้านอสังหาริมทรัพย์ ไม่ว่าจะเป็นค่าย  “แสนสิริ” เจ้าของแบรนด์ มายคอนโด ค่าย “ศุภาลัย” ที่เพิ่งเปิดโครงการซิตี้ รีสอร์ท หรือกระทั่งเจ้าตลาดอย่าง “แอลพีเอ็น” ต่างเข้ามาช่วงชิงส่วนแบ่งการตลาดกันอย่างสนุกสนาน
ปัจจัยอย่างหนึ่งก็คือโครงการบ้านหลังแรกของรัฐบาลที่ออกมาในปี 2555 ซึ่งแม้ว่าเงื่อนไขการกู้ของ ธ.ก.ส. หรือ ธนาคารออมสิน จะค่อนข้าง “เคี่ยว” แต่ก็ยังมีคนแห่ไปใช้สิทธิ์กันล้นหลามส่งผลให้ตลาดอสังหาริมทรัพย์ของปี2555 ต่อเนื่อง 2556 ในภาพรวมขยายตัวถึง 20% ในขณะที่ครึ่งหนึ่งมากจากยอดขายของอาคารชุดและคอนโดฯ

อย่างไรก็ตามตลาดวันนี้ต้องบอกว่าน่าจะถึงจุดอิ่มตัวของ “คอนโดมิเนียม” และ “อาคารชุด” แล้ว ซึ่งจากผลการสำรวจพบว่าปัจจุบันมีอาคารชุดเหลือกว่า 3 แสนยูนิต จึงไม่น่าแปลกใจที่หลายค่ายต่างออกแคมเปญ ส่งเสริมการขายในช่วงนี้
ไม่ว่าจะเป็นการ “ลด แลก แจก แถม” แถมเล็ก แถมน้อย อย่างแอร์ หรือเฟอร์นิเจอร์ กระทั่งจับมือกับ แบงก์ในการปล่อยกู้เพื่อซื้อห้องชุดก็ยังมี จึงอาจกล่าวได้ว่าเวลานี้เป็น “สวรรค์ของผู้ซื้อ” โดยแท้
เพราะด้วยสนนราคาเริ่มต้นที่ประมาณ 8 แสนบาทไปจนล้านต้นๆ ทำให้คนระดับกลางและพนักงานออฟฟิศที่มีรายได้ประจำมีความสามารถที่จะผ่อนโดยไม่ลำบาก หรือที่เงินน้อยหน่อยก็ยังมีทางเลือกให้ผ่อนดาวน์ไปก่อนก็ยังได้
คำถามคือ…แล้วเทรนด์ปีหน้าจะไปในทางไหน?
และผู้ที่จะให้คำตอบได้ดีคงหนีไม่พ้น “สัมมา คีตสิน” ผู้อำนวยการศูนย์ข้อมูลอสังหาริมทรัพย์ ธนาคารอาคารสงเคราะห์ (REIC) บอกว่า  แนวโน้มคอนโดฯ เปิดตัวใหม่ในพื้นที่กรุงเทพฯ และปริมณฑลปี 2557 จะลดลง เนื่องจากช่วง 8 เดือนแรกปีนี้มีซัพพลายเข้าสู่ตลาดค่อนข้างมาก ซึ่งปัจจุบันผู้ประกอบการก็ เริ่มระมัดระวังมากขึ้น เนื่องจากธนาคารเข้มงวดการปล่อยสินเชื่อตามสถานการณ์หนี้ภาคครัวเรือนที่ เพิ่มขึ้น เพื่อสกัดกลุ่มนักเก็งกำไร
ขณะที่ “วันจักร์ บุรณศิริ” ประธานผู้บริหารฝ่ายปฏิบัติการ บริษัท แสนสิริ จำกัด (มหาชน) ผู้ประกอบการรายใหญ่ในตลาดก็มองว่า นับจากนี้ถึงปีหน้าการเปิดตัวคอนโดฯ ทั้งในกรุงเทพฯ และต่างจังหวัดของแสนสิริจะเริ่มลดลง เนื่องจากในช่วง 6 เดือนแรกที่ผ่านมาเร่งเปิดไปมากแล้ว กำลังซื้อในหลายจังหวัดน่าจะถูกดูดซับไปพอสมควร หลังจากนี้แสนสิริจะหันมาเปิดบ้านเดี่ยวและทาวน์เฮาส์มากขึ้น ส่วนที่ดินแปลงไหนที่เหมาะจะทำคอนโดฯ แต่ยังไม่มีความพร้อมก็จะไม่เร่งเปิดสำนักงานขาย
พร้อมกันนั้น “ไตรเตชะ ตั้งมติธรรม” กรรมการบริหาร บมจ.ศุภาลัย ยังได้บอกว่า ช่วง 3-4 เดือนสุดท้ายบริษัทยังคงเดินหน้าเปิดโครงการในต่างจังหวัดตามแผน โดยเหลือโครงการที่จะเปิดตัวอีก 5 โครงการ จากแผนทั้งปี 13 โครงการ แนวโน้มปี 2557 การเปิดตัวใหม่ในต่างจังหวัดจะเน้นบ้านจัดสรรมากขึ้น เพราะตลาดคอนโดฯ บางจังหวัดมีซัพพลายมาก โดยเฉพาะในภาคตะวันออกเฉียงเหนือ

จะเห็นได้ว่าผู้บริโภคจะได้ประโยชน์ไปเต็มๆ จากการที่มีของให้เลือกมากมายในขณะที่ในปี2560รถไฟฟ้าในอีก 4 สายทางจะเปิดให้บริการครอบคลุมเกือบทั่วกรุงเทพและปริมณฑล หากจะหาคอนโดซักห้องเก็บไว้ก็คุ้มค่าแม้ไม่ได้อยู่เองขายต่อก็ยังมีกำไร ชิลชิล…
Mthai news
