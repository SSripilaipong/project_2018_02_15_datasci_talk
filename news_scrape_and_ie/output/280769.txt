บริษัทบริหารสินทรัพย์กรุงเทพพาณิชย์ เสนอซื้อหนี้ NPL และNPA เพิ่มเกือบ 10,000 ล้านบาท
นายศักดิ์ ศรีสนั่น รองกรรมการผู้จัดการใหญ่ บริษัทบริหารสินทรัพย์กรุงเทพพาณิชย์ (บสก.) เปิดเผยว่า ภาวะเศรษฐกิจที่ชะลอตัว ส่งผลให้แนวโน้มหนี้เสียหรือเอ็นพีแอลจากสินเชื่อบุคคลและบัตรเครดิตมีแนวโน้มเพิ่มขึ้น บสก.ได้มีนโยบายเข้าไปซื้อหนี้สินเชื่อบุคคล และบัตรเครดิตแล้ว เพื่อขยายธุรกิจเพิ่มเติม 
นอกจากนี้ยังพิจารณาโอกาสและความเสี่ยงในการเข้าไปรับซื้อหนี้สินเชื่อเช่าซื้อรถยนต์มาบริหารอย่างรอบคอบ เนื่องจากวิธีการติดตามหนี้สินเชื่อเช่าซื้อรถยนต์อาจส่งผลเสียต่อภาพลักษณ์บสก.ได้ 
ในปัจจุบันธนาคารพาณิชย์ มีนโยบายตัดขายเอ็นพีแอลออกมาอย่างรวดเร็วขึ้นมาก หรือ เป็นเอ็นพีแอลเพียง 6 เดือนก็ขายให้บริษัทบริหารหนี้แล้วต่างกับอดีตที่ค้างไว้เป็นเวลาหลายปีหรือจนกว่าจะไม่สามารถติดตามหนี้ได้ 
ตั้งแต่ต้นปีบสก.ได้รับซื้อเอ็นพีแอลจากสถาบันการเงินมาแล้ว 14,000 ล้านบาทและช่วงเวลาที่เหลือจนถึงสิ้นปีจะซื้อหนี้เอ็นพีแอลอีก 1,000 ล้านบาท ขณะเดียวกันได้รับซื้อทรัพย์สินรอการขาย (เอ็นพีเอ) มาแล้ว 2,800 ล้านบาท โดยอยู่ระหว่างการเจรจาซื้อหนี้จากธอส. จำนวนลูกหนี้ 15,000 ราย มูลหนี้ 5,000 ล้านบาท 
อีกทั้งเจรจาธนาคารสแตนดาร์ดชาร์เตอร์ด (ไทย) มูลหนี้เกือบ 1,000 ล้านบาท ขณะเดียวกันสามารถขายหนี้ไปแล้ว 12,063 ล้านบาท แบ่งเป็นเอ็นพีแอล 6,271 ล้านบาทและเอ็นพีเอ 5,792 ล้านบาท โดยมั่นใจว่ายอดขายหนี้ในปีนี้จะทะลุ 14,000 ล้านบาท สูงกว่าเป้าทั้งปีที่ตั้งไว้ 13,735 ล้านบาท ขณะเดียวกันเชื่อว่าตลอดทั้งปีนี้จะมีกำไรสุทธิสูงกว่าเป้าหมายทั้งปีที่ตั้งไว้ 3,600 ล้านบาท เนื่องจากในช่วง 9 เดือนแรกมีกำไรสุทธิแล้ว 3,500 ล้านบาท
Mthai news
