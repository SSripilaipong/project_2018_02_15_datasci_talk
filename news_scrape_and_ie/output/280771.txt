ผู้ใช้สิทธิ์เมินลงทะเบียนซื้อก๊าซหุงต้มราคาเดิม ด้านผู้ค้าโวยสรรพกรเก็บ3%ทั้งที่ยังไม่ได้ขาย

นายสมนึก บำรุงสาลี อธิบดีกรมธุรกิจพลังงาน (ธพ.) เปิดเผยว่ากำลังหารือกับกรมสรรพากรเพื่อขอให้ระงับการเก็บภาษีมูลค่าเพิ่ม (แวต) ในกรณีที่ผู้ค้าก๊าซหุงต้มมาตรา 7 ได้ออกเงินสำรองล่วงหน้ามาให้กับร้านผู้แทนจำหน่ายร้านค้าก๊าซหุงต้ม (แอลพีจี) 43,000 แห่งทั่วประเทศที่เข้าร่วมโครงการชดเชยราคา หรือการจำหน่ายแอลพีจีราคาเดิมให้กับประชาชนที่มีรายได้น้อยและกลุ่มผู้ค้าหาบเร่ แผงลอย หลังจากที่เมื่อเร็วๆนี้ กรมสรรพากรได้ส่งหนังสือแจ้งให้ผู้ค้ามาตรา 7 ทราบว่า หากเงินที่สำรองล่วงหน้าไม่มีการเบิกจ่ายจริง เมื่อมีการส่งกลับคืนให้ผู้ค้ามาตรา 7 จะถูกเรียกเก็บแวต 3% ของวงเงินที่โอนมาให้
สำหรับสถิติของผู้ที่ได้รับสิทธิ์ชดเชยราคาแอลพีจีภาคครัวเรือน 7.7 ล้านราย ที่มาขอรับสิทธิ์ระหว่างวันที่ 1 ก.ย.-20 ต.ค.ที่ผ่านมา พบว่ามีผู้มาลงทะเบียนขอใช้สิทธิ์ 58,000 ราย แยกเป็นผู้ที่ใช้ไฟฟ้าไม่เกิน 90 หน่วยต่อเดือน 40,000 ราย ร้านค้าหาบเร่แผงลอย 18,000 ราย แต่ปรากฏว่ามีผู้มาขอใช้สิทธิ์ 55,000 ราย แยกเป็นผู้ใช้ไฟฟ้า 12,000 ราย และอีก 43,000 ราย เป็นกลุ่มร้านค้าหาบเร่แผงลอย ทั้งนี้ คาดว่าในเดือน พ.ย.นี้ จะมีผู้มาใช้สิทธิ์เพิ่มเป็น 70,000 ราย
Mthai news
