“ชัชชาติ”สั่งชะลอรถไฟฟ้า2สาย หลังพบปัญหาการเวนคืนที่ดินและชาวบ้านในพื้นที่คัดค้าน

นายชัชชาติ สิทธิพันธุ์ รมว.คมนาคม เปิดเผยว่า มีแนวโน้มที่จะต้องชะลอโครงการก่อสร้างรถไฟฟ้า 2 สายทาง คือสายสีส้มด้านตะวันตก ช่วงประชาสงเคราะห์-ราชปรารภ-ประตูน้ำ เนื่องจากมีปัญหาในด้านการเวนคืนที่ดินบริเวณสถานีราชปรารภ และสถานีประชาสงเคราะห์ และสายสีม่วงด้านใต้ ช่วง บางซื่อ-ราษฎร์บูรณะ ซึ่งถูกคัดค้านการเข้าพื้นที่ เพื่อสำรวจบริเวณหมู่บ้าน
“ยอมรับว่ารถไฟฟ้าซึ่งบางโครงการที่มีปัญหาเวนคืนที่ดิน เพราะเอาจริงไม่ง่ายต้องเวนคืนที่ ซึ่งขณะนี้มี 2 สายทางที่เอาออกจากโครงการ คือ สายสีส้มตะวันตก ช่วงประชาสงเคราะห์ -ราชปรารภ-ประตูน้ำ ก็จะทำฝั่งตะวันออกไปก่อน นอกจากนี้ยังมีสีม่วงด้านใต้ที่มีปัญหาอีก” นายชัชชาติกล่าว
ด้าน แหล่งข่าวจากการรถไฟขนส่งมวลชนแห่งประเทศไทย (รฟม.) ยืนยันว่า ไม่มีการชะลอการก่อสร้างโครงการรถไฟฟ้าสายสีส้มฝั่งตะวันตก ช่วงตลิ่งชัน-ศูนย์วัฒนธรรม และสายสีม่วงด้านใต้ ช่วงเตาปูน-ราษฎร์บูรณะ ทั้ง 2 โครงการยังดำเนินไปตามแผนงาน เพียงแต่ทั้ง 2 โครงการไม่ได้บรรจุไว้ใน พ.ร.บ. 2 ล้านล้านบาท อาจจะทำให้ไม่มีการพูดถึงเท่านั้น

Mthai news

