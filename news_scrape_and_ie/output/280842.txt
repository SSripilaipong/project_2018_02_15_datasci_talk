ตลาดหุ้นไทยปิดภาคเช้าร่วงถึง 25.88จุด   มูลค่าการซื้อขาย 22,713.79 ล้านบาท หวั่นการเมืองรุนแรง หลังพรรคเพื่อไทยเตรียมดันร่าง พ.ร.บ.นิรโทษกรรมสุดซอย

ตลาดหุ้นไทยวันนี้ (30 ต.ค.) ดัชนีปิดครึ่งวันเช้า ลดลง 25.88 จุด หรือเปลี่ยนแปลง -1.78% มาอยู่ที่ระดับ 1,429.98 จุด มูลค่าการซื้อขาย 22,713.79 ล้านบาท โดยมีแรงเทขายหนักในหุ้นกลุ่มบิ๊กแคป คาดต่างชาติเริ่มทิ้งหุ้นถือเงินสด เพื่อลดความเสี่ยงการเมืองในประเทศ
นางสาวธีระดา ชาญยิ่งยงค์ ผู้อำนวยการฝ่ายวิเคราะห์หลักทรัพย์ บล.ฟิลลิป (ประเทศไทย) เผยภาพรวมตลาดหุ้นไทยช่วงเช้าวันนี้ดัชนีปรับตัวในแดนลบอย่างต่อเนือง หลังเจอแรงขายอย่างหนัก สาเหตุนักลงทุนวิตกกังวลการเมืองในประเทศที่เริ่มรุนแรง หลังพรรคเพื่อไทยเตรียมดันร่าง พ.ร.บ.นิรโทษกรรม ฉบับสุดซอย เข้าประชุมสภาในวาระที่ 2 ในวันพรุ่งนี้(31 ต.ค.)
อย่างไรก็ตาม ปัจจัยการเมืองภายในประเทศที่ยังไม่แน่นอนยังคงกดดันตลาดอย่างต่อเนื่อง ซึ่งแนวโน้มตลาดหุ้นไทยในช่วงบ่าย ประเมินว่าดัชนีน่าจะแกว่งตัวในแดนลบต่อ หลังยังไม่มีความชัดเจนเรื่องการเมืองว่าจะยุติลงได้เมื่อไหร่ ประกอบกับยังไม่มีปัจจัยใหม่เข้ามาสนับสนุนตลาดเพิ่ม โดยให้กรอบดัชนีไว้ที่ 1,415-1,440 จุด
MThai news
