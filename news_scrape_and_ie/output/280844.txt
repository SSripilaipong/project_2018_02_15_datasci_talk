สรท.ชี้พิษเศรษฐกิจสหรัฐฯ กระทบภาคส่งออกไทยยืนยันปี 56ขยายตัวไม่เกิน1%

นายนพพร เทพสิทธา ประธานสภาผู้ส่งสินค้าทางเรือแห่งประเทศไทย กล่าวว่า ปัญหาความไม่แน่นอนของเศรษฐกิจสหรัฐฯ ในเรื่องนโยบายทางการเงินที่ยังไม่มีความชัดเจน โดนเฉพาะการปรับลดมาตรการการเงิน (คิวอี) และนโยบายการคลังที่มีผลกระทบต่อหนี้สาธารณะ แม้ว่าภาพรวมเศรษฐกิจสหรัฐฯ จะเริ่มฟื้นตัว ประกอบกับปัญหาค่าเงินและเศรษฐกิจในระยะยาว รวมถึงประเทศคู่ค้าหลายประเทศมีกำลังซื้อลดลง
ส่งผลให้การส่งออกไทยในปีนี้ จะเติบโตได้เพียงร้อยละ 1 หรือประมาณ 2 หมื่นล้านดอลลาร์สหรัฐฯ ในช่วง 3 เดือนที่เหลือของปี ซึ่งต่ำกว่าคาดการณ์ล่าสุดเมื่อเดือนสิงหาคม ที่ร้อยละ  2.5 โดยในช่วง 9 เดือนแรกของปีนี้ มีมูลค่าการส่งออกกว่า 1 แสน 7 หมื่นล้านดอลลาร์สหรัฐฯ หรือขยายตัวเพียงร้อยละ 0.05 โดยสัดส่วนมูลค่าการส่งออกของไทย ทั้งสหรัฐฯ ยุโรป และญี่ปุ่น มีแนวโน้วลดลงอย่างต่อเนื่อง
ทั้งนี้ ในช่วง 9 เดือนแรกของปี การส่งออกเมื่อเทียบกับประเทศในกลุ่มอาเซียน ไทยยังขยายตัวได้ดีกว่ามาเลย์เซีย ที่ส่งออกติดลบร้อยละ 5.36 อินโดนีเซีย ติดลบร้อยละ 4.96 และสิงคโปร์ ติดลบร้อยละ 1.35 จึงมองว่าการส่งออกของไทยในปีหน้าอาจจะขยายตัวได้ร้อยละ 5-7 เนื่องจากเศรษฐกิจของตลาดการค้าหลัก ทั้งสหรัฐฯ ยุโรป และญี่ปุ่น มีแนวโน้มดีขึ้น แต่ยอมรับเป็นห่วงสถานการณ์การเมืองจะกระทบต่อขีดความสามารถในการส่งออกของไทยในอนาคต หากมีความรุนแรงเกิดขึ้น และไม่อยากเห็นรัฐบาลให้ความสำคัญในการแก้ไขปัญหาด้านการเมืองมากกว่าขับเคลื่อนนโยบายเศรษฐกิจในระยะยาว
Mthai news
