กลุ่มทิสโก้รีแบรนด์ ปรับโลโก้ใหม่ “วงแหวนแห่งโอกาส” สะท้อนองค์กรที่มุ่งสร้างโอกาสทางการเงิน ภายใต้สโลแกน “โอกาส สร้างได้”
นางอรนุช อภิศักดิ์ศิริกุล ประธานเจ้าหน้าที่บริหารกลุ่มทิสโก้ เผยกลุ่มทิสโก้จัดการรีแบรนด์ด้วยการปรับเปลี่ยนตราสัญลักษณ์ หรือโลโก้ และสโลแกนที่ใช้สื่อสารแบรนด์ให้ชัดเจนมากยิ่งขึ้น โดยปรับโลโก้ใหม่ มีการเพิ่มสัญลักษณ์รูป “วงแหวนแห่งโอกาส” ที่สื่อถึงคำว่า Opportunity หรือ โอกาส สอดคล้องกับสโลแกนที่ใช้ว่า “ทิสโก้ โอกาส สร้างได้”
ตราสัญลักษณ์ใหม่ของทิสโก้ ภายใต้แนวคิด “วงแหวนแห่งโอกาส” ประกอบไปด้วย 1. เครื่องหมายวงแหวนสีน้ำเงิน มาจากตัวอักษรแรกของคำว่า “Opportunity” หรือ “โอกาส” รูปทรงกลมของวงแหวนสื่อถึงความเจริญรุ่งเรือง ครบวงจร ไม่มีที่สิ้นสุด
วงแหวนมีความลึกสื่อถึงมุมมองที่มีมิติ 2. เส้นโค้งสีแดงภายในวงแหวน แสดงถึงพลังที่ไม่หยุดนิ่ง สามารถเปลี่ยนไปได้หลายมิติ เพื่อเปิดมุมมองใหม่ๆ สู่โอกาสใหม่ๆ และ 3. ตัวอักษร TISCO สีน้ำเงิน สื่อถึงความพร้อมของทิสโก้ในการให้บริการ สร้างโอกาสให้เงินทำงาน ผ่านบริการเงินฝาก, หุ้น, กองทุน และสร้างโอกาสทางการเงินเพื่อตอบสนองให้ลูกค้าสมหวัง
ทั้งนี้ แคมเปญสื่อสารแบรนด์ใหม่ “ทิสโก้ โอกาส สร้างได้” จะเริ่มสื่อสารภายหลังการปรับเปลี่ยนโลโก้ ตั้งแต่วันที่ 1 พ.ย. เป็นต้นไป โดยในระยะแรกจะเน้นสื่อประเภทป้ายโฆษณา บิลบอร์ด สื่อดิจิตอลทั่วกรุงเทพฯ และ สื่อออนไลน์ เป็นหลัก เพื่อสร้างการรับรู้ และเข้าถึงกลุ่มเป้าหมายในวงกว้าง
Mthai news
