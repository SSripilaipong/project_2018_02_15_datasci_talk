คลังยอมรับเศรษฐกิจปลายปีอ่อนแรง สะท้อนยอดเก็บภาษีลดลง7.3%

น.ส.กุลยา ตันติเตมิท ผู้อำนวยการสำนักนโยบายเศรษฐกิจมหภาค สำนักงานเศรษฐกิจการคลัง (สศค.) เปิดเผยว่า ดัชนีชี้วัดเศรษฐกิจไตรมาส 3 มีสัญญาณชะลอตัวลงเมื่อเทียบกับช่วงก่อนหน้า สะท้อนจากการบริโภคภาคเอกชนผ่านยอดการจัดเก็บภาษีมูลค่าเพิ่ม หดตัวร้อยละ 7.3 หดตัวต่อเนื่องจากไตรมาส 2 ร้อยละ 0.1 เป็นเพราะฐานภาษีปีก่อนสูง รวมถึงการลงทุนภาคเอกชนในหมวดเครื่องมือเครื่องจักร ชะลอตัวลงร้อยละ 7.9 ต่อปี
แต่ปัจจัยบวกที่ยังหวังคือการลงทุนก่อสร้างยังคงขยายตัวได้ดีร้อยละ 3.0 ต่อปี สะท้อนภาพรวมตลาดอสังหาริมทรัพย์ยังเติบโตและกลับเข้าสู่ระดับปกติ ภายหลังจากได้เร่งตัวขึ้นอย่างต่อเนื่องตั้งแต่ครึ่งปีหลังของปี 55 แม้การส่งออกยังชะลอตัวในไตรมาส 3 หดตัวร้อยละ 1.7 ต่อปี
ส่วนการท่องเที่ยวยังเป็นตัวขับเคลื่อนเศรษฐกิจ จากยอดนักท่องเที่ยวต่างชาติไตรมาส 3 เดินทางเข้าประเทศ 6.75 ล้านคน ขยายตัวร้อยละ 26.1 สัดส่วนหนี้สาธารณะต่อ GDP ณ สิ้นเดือนสิงหาคม 56 อยู่ที่ร้อยละ 44.6 จึงมองว่าเศรษฐกิจในครึ่งปีหลังจะขยายตัวได้ร้อยละ 3.3 และในเดือนธันวาคมนี้จะปรับเป้าหมายจีดีพีอีกครั้ง
Mthai news
