ปูนซิเมนต์ไทย  จ่ายปันผลระหว่างกาล 3 บาทต่อหุ้น หลังกำไร9,793 ล้านบาท พร้อมลงทุน228ลบ.ผลิตไฟฟ้าพลังงานแสงอาทิตย์บนหลังคา

นายกานต์ ตระกูลฮุน กรรมการผู้จัดการใหญ่ บมจ.ปูนซิเมนต์ไทย(SCC) เผยคณะกรรมการบริษัทอนุมัติจ่ายเงินปันผลระหว่างกาลในอัตรา 3 บาทต่อหุ้น เนื่องในโอกาสเอสซีจีครบรอบ 100 ปี โดยกำหนดจ่ายเงินปันผลระหว่างกาลในวันที่ 28 พ.ย.56 กำหนดรายชื่อผู้มีสิทธิรับเงินปันผล (Record date)วันที 13 พ.ย.56
ทั้งนี้ผลประกอบการไตรมาส 3 เอสซีจีมีกำไรสำหรับงวดเท่ากับ 9,793 ล้านบาท ส่วนงวด 9 เดือน เอสซีจีมีกำไร 28,513 ล้านบาทเป็นผลมาจาก อัตราผลกำไรและปริมาณการขายของธุรกิจเคมีภัณฑ์ฟื้นตัวอย่างต่อเนื่อง ปริมาณความต้องการซีเมนต์ในประเทศเพิ่มสูงขึ้น
นอกจากนี้บริษัทร่วมทุนของ SCC ได้รับสิทธิในสัญญาซื้อขายไฟฟ้า(PPA)จากการไฟฟ้านครหลวง และการไฟฟ้าส่วนภูมิภาค ในช่วงวันที่ 14-18 ตุลาคม 2556 ขนาดกำลังการผลิตรวม 3.5 เมกะวัตต์ และจะเริ่มผลิตได้ในช่วงครึ่งปีแรกของปี 2557
การลงทุนครั้งนี้จะดำเนินการผ่านบริษัทร่วมทุน 3 บริษัท ในสัดส่วนการถือหุ้น 50:50 ได้แก่ 1) บริษัท สยามกันกุล โซลาร์ เอนเนอร์ยี จำกัด (กำลังการผลิต 1.9 เมกะวัตต์) 2) บริษัท โซลาร์ เอนเนอร์ยี่ โซไซตี จำกัด (กำลังการผลิต 0.9 เมกะวัตต์) และ 3) บริษัท สยาม จีเอ็นอี โซล่าร์ เอ็นเนอร์ยี 3 จำกัด (กำลังการผลิต 0.7 เมกะวัตต์)
โดยคณะกรรมการบริษัทฯ มีมติอนุมัติเงินลงทุนมูลค่า 228 ล้านบาท เพื่อส่งเสริมการใช้พลังงานทดแทนด้วยวิธีการผลิตไฟฟ้าพลังงานแสงอาทิตย์ที่ติดตั้งบนหลังคา
Mthai news
