31 ตุลาฯ นี้ รถไฟฟ้าแอร์พอร์ต เรล ลิงค์ เอาใจคนแต่งตัวแฟนซีผี ให้ขึ้นฟรี รับเทศกาลวันฮัลโลวีน

นายพีรกันต์ แก้ววงศ์วัฒนา กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด เปิดเผยว่า เพื่อเป็นการกระตุ้นให้ประชาชนนิยมมาใช้รถไฟฟ้าแอร์พอร์ต เรล ลิงค์ ดังนั้นในวันที่ 31 ตุลาคมนี้ซึ่งเป็นวันฮัลโลวีน ทางแอร์พอร์ต ลิงค์ ได้จัดกิจกรรม “แต่งแฟนซีผี ขึ้นรถไฟฟ้าฟรี” ไม่จำกัดจำนวนเที่ยวตลอดทั้งวัน เพียงผู้โดยสารแต่งกายด้วยชุดแฟนซีผี เพื่อเดินทางไปร่วมงานหรือกิจกรรมในวันฮัลโลวีน วันที่ 31 ตุลาคม 56 นี้ โดยทางแอร์พอร์ต เรล ลิงค์ มอบสิทธิพิเศษให้ขึ้นรถไฟฟ้าสาย ซิตี้ ไลน์ ได้โดยไม่เสียค่าใช้จ่าย เพียงแสดงตนต่อเจ้าหน้าที่จำหน่ายตั๋วโดยสาร ก็สามารถโดยสารรถไฟฟ้าได้ทันที
นอกจากนี้ ยังฉลองยอดผู้ถือบัตรสมาร์ทพาส ครบ 100,000 ใบ กำหนดให้ตั้งแต่วันที่ 1 ตุลาคม 2556 – 30 กันยายน 2557 สำหรับผู้โดยสารที่ถือบัตร Smart Pass 4D Happiness มอบความสุขทุกมิติ 360 องศา 365 วันทั่วไทย ร่วมกับพันธมิตรมอบความสุข ส่วนลด และเอกสิทธิ์พิเศษสูงสุดถึง 50% ให้แก่ผู้ถือบัตรโดยสารสมาร์ทพาส ทุกประเภท.
Mthai news
