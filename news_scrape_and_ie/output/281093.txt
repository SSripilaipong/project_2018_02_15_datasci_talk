จับตาม็อบฮือค้านกม.นิรโทษกรรม เอกชนวอนอยู่ในขอบเขต-แมงเม่าทิ้งหุ้นรูด24จุด

นายพยุงศักดิ์ ชาติสุทธิผล ประธานสภาอุตสาหกรรมแห่งประเทศไทย (ส.อ.ท.) กล่าวว่า ภาคเอกชนรู้สึกกังวลต่อปัญหาทางการเมืองที่เริ่มมีสัญญาณรุนแรง ซึ่งไม่ต้องการเห็นความวุ่นวาย เพราะหากควบคุมไม่ได้จะส่งผลกระทบต่อหลายส่วนของประเทศไทย ทั้งด้านเศรษฐกิจและการเมือง ทั้งนี้ หากชุมนุมตามขอบเขตจะเป็นเรื่องดี
นางปิยะมาน เตชะไพบูลย์ ประธานสภาอุตสาหกรรมท่องเที่ยวแห่งประเทศไทย (สทท.) กล่าวว่า อยากให้ทุกฝ่ายคำนึงถึงส่วนรวม ให้ดำเนินการในกรอบของกฎหมาย ทั้งนี้ ภาคท่องเที่ยวได้จับตาการเมืองและความเคลื่อนไหวต่างๆ อย่างใกล้ชิด เพื่อจะนำเสนอข้อมูลให้กับคู่ค้าหรือนักท่องเที่ยวต่างประเทศรับรู้ความจริง ทั้งหมด จะได้ไม่เกิดความตระหนก และหลีกเลี่ยงในพื้นที่ที่อาจเป็นอันตราย โดยเฉพาะใน 3 เขต ที่ประกาศพ.ร.บ.ความมั่นคง คือ เขตพระนคร ป้อมปราบ และดุสิต แต่นักท่องเที่ยวที่เข้ามาเที่ยวในเมืองไทย ขณะนี้ยอมรับว่าไม่มีความกังวล เพราะไทยได้สื่อสารความจริงให้นักท่องเที่ยวรู้ทั้งหมด ในพื้นที่ ท่องเที่ยวไม่ว่าจะเป็นเหนือ ใต้ ยังมีนักท่องเที่ยวปกติ
ด้านนายประสาร ไตรรัตน์วรกุล ผู้ว่าการธนาคารแห่งประเทศไทย (ธปท.) เปิดเผยถึงสถานการณ์การเมืองในประเทศที่เริ่มมีกลุ่มผู้ชุมนุมออกมาเคลื่อนไหวเพื่อแสดงจุดยืนในการประท้วงการแก้ไขร่างพ.ร.บ.นิรโทษกรรม ว่า อาจส่งผลกระทบต่อเสถียรภาพเศรษฐกิจไทยบ้าง โดยตลาดหุ้นไทยวันที่ 30 ต.ค. ได้ปรับลดลง แต่ค่าเงินบาทค่อนข้างนิ่ง จึงยังไม่สามารถประเมินผลกระทบได้ชัดเจน ขึ้นอยู่กับสถานการณ์ โดย ธปท. อยู่ระหว่างติดตามการเปลี่ยนแปลงที่เกิดขึ้นอย่างใกล้ชิด
Mthai news

