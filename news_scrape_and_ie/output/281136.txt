ศูนย์วิจัยฯ ธนาคารไทยพาณิชย์ ประเมินการขยายตัวจีดีพี ปี 2556 โตพียง 3.4% เหตุการส่งออก 9 เดือนแรกขยายตัวเพียง 0.1%

ศูนย์วิจัยเศรษฐกิจและธุรกิจ ธนาคารไทยพาณิชย์ (SCB EIC) ประเมินอัตราการขยายตัวทางเศรษฐกิจ (จีดีพี) ปี 2556 นี้ ขยายตัวเพียง 3.4% และในปี 2557 จะขยายตัว 4.5% ซึ่งต่ำกว่าค่าประเมินเดิม เพราะการส่งออก 9 เดือนแรกของปีนี้ขยายตัวได้เพียง 0.1% ต่ำกว่าคาด การบริโภคของภาคเอกชน โดยเฉพาะในส่วนของหมวดยานยนต์ชะลอตัวลงมากกว่าคาด และการใช้จ่ายของภาครัฐต่ำกว่าเป้าหมาย ทั้งในส่วนของการลงทุนในงบประมาณและการลงทุนโครงการขนาดใหญ่
ส่วนปี 2557 การเติบโตของเศรษฐกิจจะได้รับแรงผลักดันจากการส่งออกที่คาดว่า จะขยายตัวถึง 8% ตามแรงขับเคลื่อนของสินค้ากลุ่มยานยนต์และส่วนประกอบ และเครื่องใช้ไฟฟ้าที่คาดว่าจะเติบโตได้ประมาณ 10% รวมทั้งได้รับแรงสนับสนุนจากการลงทุนโครงสร้างพื้นฐานของภาครัฐที่น่าจะเริ่มชัดเจนมากขึ้น
ขณะที่ค่าเงินบาทจะผันผวนจากแนวโน้มการปรับลดขนาดมาตรการผ่นคลายทางการเงิน (QE) ของธนาคารกลางสหรัฐฯ ซึ่งได้ส่งผลให้เกิดภาวะเงินทุนไหลออกในช่วงที่ผ่านมา ค่าเงินบาทจึงมีแนวโน้มทรงตัวในระดับปัจจุบันที่ 31 บาท ต่อดอลลาร์สหรัฐในช่วงที่เหลือของปีนี้ และจะอ่อนค่าลงเล็กน้อยในปีหน้า
สำหรับอัตราดอกเบี้ยนโยบาย คาดว่าจะยังคงอยู่ในระดับผ่อนคลายที่ 2.50% ต่อเนื่องถึงปี 2557 จากอัตราเงินเฟ้อในระดับต่ำ และภาวะหนี้ครัวเรือนที่เริ่มคลี่คลายลงตามลำดับ โดยปัจจัยที่จะมีผลต่อการกำหนดอัตราดอกเบี้ยนโยบายของคณะกรรมการนโยบายการเงิน(กนง.)ในระยะต่อไป ได้แก่ การฟื้นตัวของเศรษฐกิจโลก ความผันผวนของเงินทุนเคลื่อนย้ายที่ส่งผลต่อทิศทางดอกเบี้ยในภูมิภาค และการใช้จ่ายภาครัฐตามแผนการลงทุนในโครงสร้างพื้นฐาน
Mthai news
