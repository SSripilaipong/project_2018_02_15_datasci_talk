กทพ.เผยแก้ปัญหาอีซี่พาสเสร็จสมบูรณ์ เชื่อฐานข้อมูล1ล้านไม่มีปัญหาเต็มอีก

นายอัยยณัฐ ถินอภัย ผู้ว่าการ การทางพิเศษแห่งประเทศไทย (กทพ.) เปิดเผยถึงความคืบหน้าการแก้ไขปัญหาระบบฐานข้อมูลเก็บค่าผ่านทางอัตโนมัติ หรือ อีซี่พาส ขณะนี้เสร็จสมบูรณ์แล้ว ซึ่งจากการทดสอบในช่วง 2 เดือนที่ผ่านมา ระบบสามารถรองรับข้อมูลได้ 1 ล้านฐานข้อมูล จึงเชื่อว่าในอนาคตจะไม่เกิดปัญหาระบบฐานข้อมูลเต็มอีก
นอกจากนี้ ล่าสุด กทพ.ได้ปรับลดความยาวของไม้กั้น จากเดิม 2.9 เมตร เหลือ 1.9 เมตร ซึ่งจะช่วยให้ผู้ใช้ทำความเร็วได้มากขึ้น รวมทั้งมีแผนจะปรับความเร็วของระบบอ่านบัตร ซึ่งในอนาคตจะสามารถนำไม้กั้นออก และช่วยให้รถผ่านได้เร็วมากที่สุด
ปัจจุบัน มีผู้ใช้ระบบอีซี่พาสประมาณวันละ 500,000-600,000 คัน และมั่นใจว่าระบบฐานข้อมูลที่เพิ่มขึ้นนี้ จะรองรับผู้ใช้ได้จนถึงปี 2557 และหากในอนาคตจะใช้ระบบอีซี่พาส ร่วมกับมอเตอร์เวย์ของกรมทางหลวง ก็จะพิจารณาปรับเพิ่มฐานข้อมูลอีกครั้ง ส่วนการเติมเงินลงในบัตร จะใช้เวลาที่เงินเข้าสู่ฐานข้อมูลเร็วที่สุด 37 วินาที และช้าสุดไม่เกิน 7 นาที
Mthai news
