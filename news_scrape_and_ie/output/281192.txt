บมจ.ล็อกซเล่ย์ พร้อมเข้าร่วประมูลงานระบบ”อาณัติสัญญาณ” 1 แสนล้านบาท หวังดึงพันธมิตรต่างชาติร่วมลงทุน

นายธงชัย ล่ำซำ กรรมการผู้จัดการใหญ่ บริษัท ล็อกซเล่ย์ จำกัด (มหาชน) เผยพร้อมจะเข้าร่วมประมูลงานระบบ “อาณัติสัญญาณ” (Signaling System) มูลค่า 1 แสนล้าน ในการก่อสร้างระบบรางโครงการสาธารณณูปโภค 2 ล้านล้านบาท ของรัฐบาล ได้แก่ โครงการรถไฟความเร็วสูง รถไฟทางคู่ และรถไฟฟ้า
ทั้งนี้จากมูลค่าโครงการ 1 แสนล้านบาท บริษัทตั้งเป้าได้ส่วนแบ่งงานประมาณ 20-30% หรือคิดเป็นมูลค่า 2-3 หมื่นล้านบาท แต่รายได้ส่วนนี้จะไม่ได้เข้ามาเป็นก้อน เนื่องจากโครงการ 2 ล้านล้านมีเวลาดำเนินการ 7 ปี
ขณะนี้อยู่ระหว่างเจรจากับพันธมิตรต่างชาติ 4 ราย ที่มีความเชี่ยวชาญเรื่องระบบอาณัติสัญญาณจากประเทศญี่ปุ่น จีน เกาหลีใต้ และยุโรป เพื่อจับมือเป็นหุ้นส่วนธุรกิจร่วมกันประมูลงาน หากว่ารัฐบาลสามารถเดินหน้าลงทุนโครงการ 2 ล้านล้านได้ในปีหน้า
นอกจากนี้บริษัทสนใจเข้าร่วมประมูลงานในส่วนของหัวรถจักร ซึ่งจะเจรจาหาพาร์ตเนอร์คนไทย รวมถึงบริษัทต่างชาติที่มีความเชี่ยวชาญการผลิตหัวรถจักรอาทิ จีน ญี่ปุ่น เกาหลีใต้ เพื่อรองรับการเข้ามาลงทุนตั้งโรงงานประกอบหัวรถจักรในประเทศ
ล็อกซเล่ย์คาดหวังจะได้งานส่วนโครงการหลังคาเหล็กที่ใช้ก่อสร้างตัวสถานีจุดจอด โดยร่วมทุนกับกลุ่มบริษัทบลูสโคป ผู้ผลิตโครงหลังคาเหล็กรายใหญ่จากประเทศออสเตรเลีย ถือหุ้นในสัดส่วน 20% มีสถานะเป็นผู้แทนจำหน่ายรายใหญ่ด้วย ปัจจุบันมีโรงงานตั้งอยู่ในจังหวัดระยอง มีกำลังผลิตโครงหลังคาเหล็กปีละไม่ต่ำกว่า 1 หมื่นตัน ถือเป็นโรงงานที่ใหญ่ที่สุดในภูมิภาคอาเซียน
“ที่ผ่านมาระบบขนส่งทางรางของไทยยังล้าหลังเมื่อเทียบกับเพื่อนบ้าน และมีต้นทุนขนส่งสูง การลงทุนโครงการ 2 ล้านล้านจะทำให้แข่งขันกับเพื่อนบ้านได้ และจะช่วยกระตุ้นให้การบริโภคภายในประเทศขยายตัว เพราะจะมีการใช้วัสดุก่อสร้างเพิ่มขึ้น เช่น ปูนซีเมนต์ เหล็กเส้น”
Mthai news
