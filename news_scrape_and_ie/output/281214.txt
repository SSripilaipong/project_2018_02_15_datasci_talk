บล.เคจีไอ เผยเสนอขายหุ้นใหม่ บมจ.บีเจซี เฮฟวี่ อินดัสทรี(BJCHI) แก่ประชาชนคาดราคาเฉลี่ย 41 บาท

นางสาวพัชพร สรรคบุรานุรักษ์ ผู้ช่วยกรรมการผู้จัดการ ฝ่ายวาณิชธนกิจ บล.เคจีไอ(ประเทศไทย)(KGI) เผยบริษัทจะนำหุ้น บมจ.บีเจซี เฮฟวี่ อินดัสทรี(BJCHI) เข้าจดทะเบียนในตลาดหลักทรัพย์แห่งประเทศไทย บล.เคจีไอในฐานะที่ปรึกษาทางการเงิน  ได้ยื่นคำขออนุญาตเสนอขายหุ้นสามัญเพิ่มทุนให้แก่ประชาชนเป็นครั้งแรก (IPO) ต่อสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.)
โดย BJCHI มีแผนจะเสนอขายหุ้น IPO จำนวน 80 ล้านหุ้น คิดเป็นร้อยละ 25 ของจำนวนหุ้นสามัญที่เรียกชำระแล้ว ปัจจุบันบริษัทฯ มีทุนจดทะเบียนจำนวน 320 ล้านบาท โดยทุนที่ออกจำหน่ายและเรียกชำระแล้ว มีจำนวน 240 ล้านบาท คิดเป็น 240 ล้านหุ้น มูลค่าที่กำหนดไว้หุ้นละ 1 บาท คาดว่าราคาเแลี่ยอยู่ที่ 41 บาทต่อหุ้น
โดย BJCHI เป็นผู้ดำเนินธุรกิจวิศวกรรมด้านการรับจ้างผลิตและติดตั้งอุปกรณ์ต่างๆ ที่ใช้ในกระบวนการผลิตในโรงงานอุตสาหกรรมขนาดใหญ่ ตามแบบและขนาดที่ลูกค้ากำหนด ซึ่งธุรกิจที่ ทำตลาดอยู่นั้น จัดอยู่ในอุตสาหกรรมที่มีทำกำไรสูงและมีคู่แข่งน้อยราย และการแข่งขันด้านราคาไม่รุนแรง
ปัจจุบัน BJCHI มีมูลค่างานในมือ 3,334 ล้านบาท โดยเป็นงานใหม่ที่เพิ่มเข้ามาในระหว่างปี 56 จำนวน 1,494 ล้านบาท ซึ่งจะทยอยรับรู้รายได้จากการส่งมอบงานไปจนถึงปี 2558
ทั้งนี้ผลประกอบการปี 2553 BJCHI มีรายได้ 556 ล้านบาท เพิ่มขึ้นเป็น 813 ล้านบาทในปี 2554 และเติบโตขึ้นอย่างมีนัยสำคัญในปี 55 ซึ่งมีรายได้กว่า 3,613 ล้านบาท หรือคิดเป็นอัตราเติบโต 344% ขณะที่ 6 เดือนแรกของปีนี้บริษัทมีรายได้ 2,101 ล้านบาท เติบโตกว่า 72% จากช่วงเดียวกันของปีก่อน
ส่วนกำไรสุทธิก็เติบโตแข็งแกร่งต่อเนื่อง โดยเพิ่มขึ้นจาก 71 ล้านบาทในปี 54 เป็น 792 ล้านบาทในปี 55 คิดเป็นอัตราการเติบโตกว่า 1,015% และในช่วง 6 เดือนแรกของปีนี้ มีกำไรสุทธิ 542 ล้านบาท หรือเติบโตกว่า 145% จากช่วงเดียวกันของปีก่อน
Mthai news
