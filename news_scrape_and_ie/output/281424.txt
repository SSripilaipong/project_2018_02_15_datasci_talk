ผู้ว่าแบงก์ชาติ มั่นใจเศรษฐกิจไทยแข็งแกร่ง มีเครื่องมือรองรับทุกสถานการณ์ ย้ำต่างชาติเชื่อมั่นคนไทย
นายประสาร ไตรรัตน์วรกุล ผู้ว่าการธนาคารแห่งประเทศไทย หรือ ธปท. เผยแบงก์ชาติได้เตรียมเครื่องมือทางการเงินไว้ล่วงหน้า จากปัจจัยทางการเมืองที่มีความร้อนแรงขึ้น ทั้งการคัดค้านการออกพระราชบัญญัตินิรโทษกรรม เชื่อมั่นว่านักลงทุนต่างชาติมีความเข้าใจ และให้น้ำหนักสังคมไทยปรับตัวและใช้เหตุผลทางการเมืองมากขึ้น
แต่ในระยะยาว นักลงทุนมักพิจารณาการลงทุนจากปัจจัยหลายด้าน ประกอบกัน โดยเห็นว่าการชุมนุมในครั้งนี้ถือเป็นสัญญาณบวกที่แสดงให้เห็นถึงการเปลี่ยนแปลงในสังคมไทย จากกลุ่มที่เคยให้การสนับสนุนรัฐบาลในการออกพระราชบัญญัตินิรโทษกรรม ได้มีการคัดค้านในการดำเนินการครั้งนี้ โดยการแสดงความคิดเห็นที่แตกต่าง ถือเป็นจุดแข็งที่นักลงทุนชาวต่างชาติมองเห็น และไม่น่ากังวล
อย่างไรก็ตาม ในส่วนของทางธนาคารแห่งประเทศไทยนั้น จะยังติดตามสถานการณ์อย่างใกล้ชิดต่อไป และยืนยันมีเครื่องมือที่มีความพร้อมในการรักษาเสถียรภาพทางเศรษฐกิจที่จะได้รับผลกระทบระยะสั้นจากการชุมนุมที่เกิดขึ้น และประเมินว่าเศรษฐกิจไทยปีหน้าจะขยายตัว 4.8% ได้รับผลดีจากการลงทุนภาครัฐ ส่วนศักยภาพเศรษฐกิจไทยปกติที่โต 5% ต้องประเมินกันต่อไป
Mthai news
