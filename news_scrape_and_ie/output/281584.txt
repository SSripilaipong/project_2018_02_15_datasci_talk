การไฟฟ้าฝ่ายผลิตฯเร่งระดมทุน 1.5-1.7 หมื่นล้านบาท ตั้งเป็นกองทุนพื้นฐาน ใช้โรงไฟฟ้าพระนครเหนือเป็นสินทรัพย์

นายสุนชัย คำนูณเศรษฐ์ ผู้ว่าการ การไฟฟ้าฝ่ายผลิตแห่งประเทศไทย (กฟผ.) เผยกฟผ.เตรียมจัดตั้งกองทุนรวมโครงสร้างพื้นฐาน 1.5 หมื่นล้านบาท และมีอายุกองทุน 15-25 ปี โดยใช้รายได้หรือกระแสเงินสดในอนาคตของโรงไฟฟ้าพลังงานความร้อนร่วมพระนครเหนือเป็นทรัพย์สินในการระดมทุน
ทั้งนี้นำเงินไปลงทุนพัฒนาโครงการก่อสร้างโรงไฟฟ้า และโครงการขยายระบบส่งของ กฟผ.เสริมความมั่นคงระบบไฟฟ้า และได้แต่งตั้งธนาคารไทยพาณิชย์ (SCB) ให้เป็นที่ปรึกษาทางการเงิน เพื่อทำการศึกษากำหนดโครงสร้างและแนวทางการจัดตั้งกองทุน
สำหรับโรงไฟฟ้าพระนครเหนือเฟส 1 ที่จะขายเข้ากองทุน มีกำลังการผลิต 700 เมกะวัตต์ มีรายได้ประมาณ 2 พันล้านบาท/ปี คาดว่าการลงทุนในกองทุนดังกล่าวจะให้ผลตอบแทนสูงกว่าพันธบัตรที่ กฟผ.เคยออกมาก่อนหน้านี้ที่มีอัตราดอกเบี้ยในระดับ 4.725%
การจัดตั้งกองทุนดังกล่าวจะสามารถระดมทุนให้กับ กฟผ.ได้ถึง 1.5-1.7 หมื่นล้านบาท คาดว่าจะสามารถขายหน่วยลงทุนของกองทุนและนำเข้าจดทะเบียนในตลาดหลักทรัพย์ช่วงไตรมาส 2-3 ปี2557 ซึ่งกฟผ.จะเข้าไปถือหุ้นในกองทุนฯดังกล่าวไม่เกิน 30%
ในอนาคตอาจจะพิจารณานำโรงไฟฟ้าพระนครเหนือเฟส 2 ที่จะเริ่มปล่อยกระแสไฟฟ้าเข้าสู่ระบบในช่วงปี 59 และโรงไฟฟ้าถ่านหินกระบี่ ที่จะเริ่มปล่อยกระแสไฟฟ้าได้ในปี 61 ขายเป็นสินทรัพย์ของกองทุนเพิ่มเติม
นายอาทิตย์ นันทวิทยา รองผู้จัดการใหญ่ กลุ่มธุรกิจขนาดใหญ่ SCB กล่าวว่า เบื้องต้นคาดว่าจะสามารถศึกษารูปแบบการจัดตั้งกองทุนรวมฯ ดังกล่าวให้แล้วเสร็จภายใน 120 วัน เพื่อนำเสนอคณะรัฐมนตรีพิจารณา และสามารถเสนอขายหน่วยลงทุนภายใน 180 วัน หลังจากได้รับความเห็นชอบให้ดำเนินการ 
 Mthai news
