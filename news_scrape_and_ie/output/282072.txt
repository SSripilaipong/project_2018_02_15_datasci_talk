คลังจี้หน่วยงานรัฐเร่งเบิกงบท้ายปี พร้อมจ่ายโบนัสข้าราชการ

นายกิตติรัตน์ ณ ระนอง รองนายกรัฐมนตรี และรัฐมนตรีว่าการกระทรวงการคลังเรียกประชุมส่วนราชการ รัฐวิสาหกิจ และผู้ว่าราชการจังหวัด ทั่วประเทศ เพื่อเร่งรัดเบิกจ่ายงบประมาณปี 57 หลังรัฐบาลมีเป้าหมายให้เบิกจ่ายงบโดยรวม ร้อยละ 95 และเบิกจ่ายงบลงทุนให้ได้ร้อยละ 82 เพื่อหวังให้เงินออกสู่ระบบเศรษฐกิจสูงถึง 2.4 ล้านล้านบาท โดยจะเร่งเบิกจ่ายงบปี 57 ไตรมาสแรก ให้แล้วเสร็จธันวาคมนี้ พร้อมเร่งรัดจ่ายงบเหลื่อมปีที่ล่าช้าของปี 56 วงเงิน 146,000 ล้านบาท เมื่อรวมกับงบปี 57 ทั้งงบประจำ และงบลงทุน เฉลี่ยไตรมาสละ 600,000 ล้านบาท ทำให้ในช่วงท้ายปีจะมีเงินออกสู่ระบบกระตุ้นเศรษฐกิจ 750,000 ล้านบาท โดยรัฐบาลมั่นใจจะทำงบแบบสมดุลได้ในปี 60 ตามเป้าหมาย
นายมนัส แจ่มเวหา อธิบดีกรมบัญชีกลาง กล่าวว่า เพื่อให้มีเงินออกสู่ระบบในช่วงปลายปี จึงได้ประสานกับสำนักงบประมาณ เพื่อให้ทุกส่วนราชการเร่งรัดเบิกจ่ายเงินโบนัสประจำปี 55 โดยต้องเบิกจ่ายให้ราชการให้ทันภายในสิ้นปีนี้ วงเงินประมาณ 4,000 ล้านบาท รวมทั้งการเร่งรัดให้ส่วนราชการใช้จ่ายงบปี 57 สำหรับการอบรมสัมมนาตั้งแต่ต้นปี เพื่อออกไปกระตุ้นการท่องเที่ยวในจังหวัดรอง วงเงินกว่า 5,600 ล้านบาท พร้อมประสานการอนุมัติโครงการลงทุนที่ยังค้างถึง 50 เรื่อง กว่า 4,300 ล้านบาท เพื่อให้โครงการจัดซื้อจัดจ้างคืบหน้า

Mthai news
