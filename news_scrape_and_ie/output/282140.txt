สธ.เผยผลตรวจสอบข้าวสารถุงในตลาดพบปลอดภัย 95% กำชับหน่วยงานให้ข้อมูลที่ถุกต้อง
นพ.ประดิษฐ สินธวณรงค์ รัฐมนตรีว่าการกระทรวงสาธารณสุข (สธ.) กล่าวว่า กระทรวงสาธารณสุข มอบชุดทดสอบตรวจสารตกค้างในข้าวให้หน่วยงานที่เกี่ยวข้อง อาทิ สมาคมโรงสีข้าวไทย สมาคมผู้ประกอบการข้าวถุง อคส. และองค์การตลาดเพื่อเกษตรกร 600 ชุด เพื่อสร้างความมั่นใจให้ผู้บริโภคและทำให้ไม่เป็นอุปสรรคต่อการส่งออก จากการตรวจสอบข้าวสารถุงในตลาดพบปลอดภัย 95%
ทั้งนี้หลังจากมีปัญหาตรวจพบสารที่ใช้รมควันเพื่อป้องกันมอดและแมลงตกค้างในข้าวสาร เมื่อช่วง มิ.ย.ที่ผ่านมา จนเกิดความตระหนก ทำให้ผู้บริโภคในประเทศขาดความเชื่อมั่นและกระทบการส่งออก ซึ่งแท้จริงแล้วปัญหามาจาก 2 ประเด็นคือ 1.มีการปนเปื้อนจริงๆ ซึ่งส่วนใหญ่พบว่าเกิดจากความรู้เท่าไม่ถึงการณ์และปฏิบัติไม่ถูกต้องของผู้รมควันข้าวสาร และ 2.การแปลผลตรวจข้าวไม่ถูกต้อง ทำให้มีการตีความให้เข้าใจผิดและตื่นตระหนก
รมว.สาธารณสุข กล่าวและว่า สธ.จึงให้กรมวิทยาศาสตร์การแพทย์จัดการประชุมแบ่งเป็น 2 กลุ่ม คือ กลุ่มที่ทำการตรวจสอบสารรมควันในข้าว ให้มีการอ่านและแปลผลให้ชัดเจน เพื่อสื่อสารกับสื่อมวลชนอย่างถูกต้อง และกลุ่มผู้ประกอบการเพื่อให้เกิดการใช้สารรมข้าวกันมอดและแมลงอย่างถูกต้อง หากทั้งสองกลุ่มไม่มีความเข้าใจในเรื่องตรงนี้ก็จะเกิดความเสียหายตามมาได้

Mthai news
