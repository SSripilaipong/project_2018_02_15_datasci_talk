

สภาหอการค้าฯวอนทุกภาคส่วนแก้ปัญหาการเมืองแบบออมชอม หวั่นการลงทุนและส่งออกตกวูบ ด้านเงินบาทยังมั่นคงอยู่


นายพจน์ อร่ามวัฒนานนท์ กรรมการรองเลขาธิการ สภาหอการค้าแห่งประเทศไทย เผย การคัดค้านร่าง พ.ร.บ.นิรโทษกรรม ส่งผลกระทบต่อความเชื่อมั่นของต่างประเทศ ที่จะเข้ามาลงทุนในประเทศ ขอเรียกร้องให้ทุกฝ่าย แก้ไขปัญหาโดยยึดหลักกฎหมาย หลักนิติธรรม นอกจากนี้เรียกร้องให้รัฐบาลให้ความสำคัญกับภาคส่งออก โดยวางแผนระยะยาว ในการพัฒนาและเพิ่มมูลค่าส่งออก ซึ่งปัจจุบันเน้นเพียงเพิ่มการลงทุน และการบริโภคในประเทศเท่านั้น และต้องการให้ภาครัฐดูแลเสถียรภาพค่าเงินบาท เพราะขณะนี้เศรษฐกิจโลกยังคงผันผวน
นายพรศิลป์ พัชรินทร์ตนะกุล รองประธานสภาหอการค้าแห่งประเทศไทย กล่าวว่า ต้องการให้ฝ่ายสนับสนุนร่างพ.ร.บ.นิรโทษกรรม และฝ่ายคัดค้าน ชี้แจงให้ชัดเจนว่า การใช้บังค้บใช้เป็นกฎหมายกับไม่ผ่านการบังคับใช้ จะมีผลต่อเศรษฐกิจอย่างไร และอยากให้รัฐบาล มองภาพในทุกด้าน ไม่ใช่เพียงการเมืองอย่างเดียว
สายงานธุรกิจตลาดทุน ธนาคารกสิกรไทยคาดว่า ค่าเงินบาทมีโอกาสอ่อนค่าลง และเคลื่อนไหวอยู่ในช่วงระหว่าง  31.00-31.30  บาทต่อดอลลาร์สหรัฐฯ    แต่หากผ่านระดับ  31.30  ขึ้นมาได้ บวกกับการลดการลงทุนของนักลงทุนต่างชาติ คาดว่าค่าเงินจะทดสอบระดับ  31.50  บาทต่อดอลลาร์สหรัฐต่อไป แม้ว่าการประกาศตัวเลขเศรษฐกิจไทยออกมาไม่ค่อยดีนัก
แต่ค่าเงินบาทยังสามารถทรงตัวได้ ส่วนหนึ่งเนื่องจากการขายดอลลาร์ของผู้ส่งออก นอกจากนี้ ดัชนีผู้จัดการฝ่ายจัดซื้อภาคการผลิตจากทางการจีน (PMI)  ในเดือนตุลาคมออกมาดีกว่าที่คาด ปัจจัยที่น่าติดตามยังคงเป็นการเมืองในประเทศ และตัวเลขจากเศรษฐกิจจากยูโรโซน การส่งออกของจีน และจีดีพีไตรมาสที่  3  ของสหรัฐฯ
สำหรับ สำนักงานเศรษฐกิจการคลัง เผยอาจจะปรับประมาณการการเติบโตของเศรษฐกิจปีนี้ลงจาก  3.7%  ในช่วงเดือนธันวาคม สอดคล้องกับการเผยข้อมูลเศรษฐกิจในเดือนกันยายนจากธนาคารแห่งประเทศไทย
Mthai news
