20 ข้อควรรู้ก่อนเข้าสู่ยุค “ทีวีดิจิตอล” เตรียมตัวก่อนไม่มีตกเทรนด์

ในปลายปีนี้การประมูลคลื่นความถี่เพื่อทำใช้ในการออกอากาศ “ทีวีดิจิตอล” จะทราบผลว่าใครจะได้เข้ามาเปิดให้บริการกันบ้าง และในปีหน้า คนไทยก็คงจะได้เปิดประสบการณ์ใหม่กับ “ทีวีดิจิตอล” ที่ว่ากันว่า ภาพชัด เสียงใส
แต่ก่อนจะไปถึงจุดนั้น เราต้องเตรียมตัวอะไรบ้าง?
คำถามยอดฮิต คือ…ต้องเปลี่ยนจานใหม่หรือเปล่า แล้วจะทำอย่างไรกับจานที่ได้ติดตั้งไว้ก่อนหน้านี้
คำตอบ…ที่พอสรุปได้คือในส่วนของช่องฟรีทีวีที่จะมีเพิ่มขึ้นมาในระบบทีวีดิจิตอลนั้น ยังสามารถรับชมได้ตามปกติโดยมีช่องฟรีทีวีเพิ่มมากขึ้น
ส่วนคนที่คิดจะซื้อทีวีเครื่องใหม่ ควรซื้อเลยหรือรอทีวีดิจิตอลก่อน? ขอตอบว่าไม่ต้องรีบร้อนอะไร รอซื้อทีวีดิจิตอล DVB-T2 ที่มีสติ๊กเกอร์รับรองจากกสทช.น่าจะดีกว่า
อย่างไรก็ตาม เพื่อให้เกิดความเข้าใจเพิ่มมากขึ้น ทีมงาน MThai news จึงได้รวบรวม 20 ข้อคิดที่น่าสนใจมาให้ศึกษาซึ่งมีเนื้อหาดังนี้
1. ทีวีดิจิตอล ต้องใช้เสาอากาศ เช่นเดียวกับ เสาอากาศทุกวันนี้ เพราะฉะนั้นใครอยากดูต้องใช้เสาอากาศเช่นเดียวกัน
2. เสาอากาศ สำหรับทีวีดิจิตอล สามารถใช้แบบ ในบ้านหรือนอกบ้านก็ได้
3. ทีวีดิจิตอลรับสัญญาณระบบ UHF ดังนั้น ไม่ต้องใช้แผงเสาอากาศใหญ่เหมือนระบบเก่า ใช้แค่แผงเล็กๆ ที่รับช่อง Thai TPBS กับ ช่อง 3 ได้ก็สามารถรับระบบทีวีดิจิตอลได้เหมือนกัน
4. ทีวีดิจิตอลส่งระบบ DVB-T2 เป็นระบบ Mpeg4 ทีวีทุกระบบรับได้ โดยใช้กล่องรับสัญญาณระบบ DVB-T2 แต่ถ้าทีวีมีช่อง HDMI ภาพที่ออกมาจะก็จะชัดกว่าการเสียบสาย AV เป็นอย่างมาก
5. ทีวีดิจิตอลส่งระบบ DVB-T2 ( Mpeg4 ) ดังนั้น ถ้ากล่องเป็นระบบ DVB-T ( Mpeg2 ) จะรับสัญญาณไม่ได้

6. ทีวีระบบเก่า เอาสายจากเสาอากาศมาต่อที่ทีวีได้เลย แต่ ระบบเครื่องรับทีวีของไทยยังไม่รองรับระบบดิจิตอลนี้จึงต้องมีกล่องรับสัญญาณDVB-T2 เช่นเดียวกับ กล่องรับสัญญาณดาวเทียม ก่อนที่จะต่อเข้าทีวีอีกที
7. กสทช มีกฎว่า ทุกช่องที่ออกอากาศทาง ทีวีดิจิตอล ต้องส่งผ่านดาวเทียมด้วย ดังนั้น ใครมีกล่องรับสัญญาณดาวเทียมอยู่แล้วต้องรับได้แน่นอน ยกว้นช่องที่เป็น HD 4 ช่องต้องใช้เครื่องที่เป็น HD เท่านั้นถึงจะรับได้!
8. ทีวีดิจิตอล ส่งสัญญาณระบบ UHF ดังนั้น แต่ละพื้นที่จึงรับสัญญาณได้ไม่เท่ากัน พื้นที่ใดสัญญาณอ่อนต้องมีเสาในการทวนสัญญาณ เพื่อให้แต่ละพื้นที่ไม่มีปัญหาในการรับชม
9. ทีวีดิจิตอลจะมีข้อดี ตรงที่ไม่ต้องติดจานดาวเทียม เข้าถึงบ้านเรือนทั่วไปได้มากกว่าการติดจานดาวเทียม
10. ทีวีดิจิตอล มีการไปร่วมกับ เครื่องรับแบบอื่นๆ ได้มากมาย เช่น DVB-T2+DVD , DVB-T2+ Android , DVB-S2+DVB-T2 , DVB-T2 for Car , ฯลฯ
11. ทีวีระบบดิจิตอลในรถยนต์ ภาพก็จะชัดเหมือนติดจานดาวเทียมบนรถ โดยไม่ต้องกลัวโดนขโมย หรือ ภาพจะล้มเวลาผ่าน ต้นไม้ หรือ สิ่งกีดขวาง
12. ทีวีดิจิตอล แต่ละประเทศใช้ระบบไม่เหมือนกัน หากนำทีวี หรือ อุปกรณ์อื่น เข้ามาใช้คนละระบบกับของไทยจะใช้ไม่ได้ เช่น ของอเมริกา ใช้ระบบ ATSC , ของญี่ปุ่นใช้ระบบ ISDB-T , ของจีนใช้ระบบ DTMB

13. ทีวีดิจิตอล สามารถดูผ่าน สมาร์ทโฟน ต่างๆ หรือ แทบเล็ตได้ ขึ้นอยู่กับ App หรือ ฟังก์ชั่นของเครื่อง
14. ทีวีดิจิตอลจะได้เปรียบ ทีวีดาวเทียม อย่างหนึ่ง คือ หากมีการถ่ายทอดสด รายการกีฬาสำคัญๆ ทีวีดาวเทียมอาจมีปัญหา เรื่องสัญญาณล้น จึงทำให้จอดำ แต่ระบบทีวีดิจิตอล สามารถแก้ไขปัญหาตรงนี้ได้
15. กสทช กำหนด ให้ ทีวีดิจิตอลมี 48 ช่อง โดยที่มีทีวีท้องถิ่น 12 ช่อง ทีวีสาธารณะ 12 ช่อง ทีวีสำหรับภาคธุรกิจ 24 ช่อง โดยใน 24 ช่องนี้ 20 ช่องจะเป็นมาตรฐานปกติ และอีก 4 ช่องเป็นมาตรฐานในไฮเดฟฟินิชั่น
16. ปีแรกโครงข่ายจะครอบคลุมพื้นที่แค่ 50% เท่านั้น ปีที่ 2 จะครอบคลุม 80% ปีที่ 3 จะครอบคลุม 90%
17. กล่องรับสัญญาณ DVB-T2 ที่จะนำคูปองมาเป็นส่วนลดได้ ต้องได้การรับรองคุณภาพจาก กสท
18. ทีวีดิจิตอลในระยะเริ่มแรกจะมีปัญหาในการส่งสัญญาณ ดังนั้น ชั่วงแรก อาจรับสัญญาณยังไม่ได้ครอบคลุม ทั่วประเทศ โดยในระยะแรก รับสัญญาณได้เพียงพื้นที่ที่อยู่ในรัศมี 100 กมจาก กรุงเทพฯ
19. ราคาของทีวีดิจิตอล เท่าที่มีการคาดการณ์ ในระยะแรก จะไม่เกิน 2,000 บาท และ ราคาจะลดลง เมื่อมีผู้จำหน่ายเพิ่มมากขึ้น แต่เนื่องจาก เครื่องเป็นระบบ HD ดังนั้นราคาจะไม่น่าจะต่ำกว่า 1,000 บาท
20. ทีวีระบบอนาล็อคแบบเก่า คาดว่าจะปิดตัวลงใน 5 ปี หรือเร็วกว่านั้น เนื่องจาก คาดว่าผู้ให้บริการเก่าจะไม่ต้องการส่งทั้ง สองระบบ เพื่อลดค่าใช้จ่ายลง และอีกอย่างระบบเก่าคนก็จะดูน้อยลงเรื่อยๆ
อย่างไรก็ตามหากเราไม่ได้เน้นเรื่องคุณภาพของภาพและเสียงก้ไม่จำเป็นต้องเปลี่ยนเครื่องรับใหม่เพราะเครื่องเก่าก้รับได้ แต่หากต้องการ “อิน” กับภาพระดับไฮเดฟ เสียงประมาณเข็มตกยังได้ยินก็ต้องลงทุนเพิ่มอีกประมาณ 15,000-30,000 บาทสำหรับทีวีรุ่นใหม่ ส่วนกล่องรับสัญญาณ กสทช.จะแจกคูปองสำหรับซื้อกล่องใหม่บ้านละ 680บาท จากราคากล่องประมาณ 1,200 บาทหรือต่ำกว่านี้หากไปเดินดูที่บ้านหม้อหรือคลองถม



