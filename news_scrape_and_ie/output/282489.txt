กสทช.กร้าวไม่เลิกประกาศ”ห้ามซิมดับ” ชี้รักษาประโยชน์ส่วนรวมไม่หวั่นกสท.ฟ้องศาลฯ

จากกรณีที่ บริษัท กสท. ได้ยื่นฟ้อง กสทช. ขอให้ศาลปกครองกลางเพิกถอน ประกาศ กสทช. เรื่องมาตรการคุ้มครองผู้ใช้บริการโทรคมนาคมในกรณีสิ้นสุดอายุการอนุญาตสัมปทาน หรือสัญญาประกอบกิจการโทรคมนาคม พ.ศ. 2556 (ประกาศห้ามซิมดับ)  และคำสั่งที่เกี่ยวข้อง และขอให้ศาลมีคำสั่งเกี่ยวกับวิธีการคุ้มครองชั่วคราวก่อนการพิพากษานั้น
นายสุทธิพล ทวีชัยการ กรรมการ กสทช.   กล่าวว่า กสทช.เชื่อมั่นในดุลพินิจและเคารพคำชี้ขาดของศาล และคาดการณ์ไว้ล่วงหน้าอยู่แล้ว ว่า กสท.ที่เคยย่อมพยายามปกป้องผลประโยชน์ที่คาดว่าจะได้รับผลกระทบจากการสิ้นสุดของสัญญาสัมปทานคลื่นความถี่ 1800  MHz   กสทช. ซึ่งทำหน้าที่กำกับดูแลจะต้องปกป้องประโยชน์สาธารณะ “ประกาศห้ามซิมดับ” เป็นการปกป้องประโยชน์ของประชาชนผู้ใช้บริการจำนวนกว่า 18 ล้านคน
การยกเลิกประกาศดังกล่าวเพื่อประโยชน์ของ กสท. เพียงรายเดียวแต่เสียหายต่อประชาชนจำนวนมาก และเป็นอุปสรรคต่อการเปลี่ยนผ่านจากระบบสัมปทานไปสู่ระบบใบอนุญาต กสทช.คงยอมไม่ได้ และ กสท.ไม่สามารถอ้างสิทธิตามกฎหมายเก่าซึ่งกฎหมายปัจจุบันไม่เปิดช่องให้มีการยื้อสิทธิตามสัญญาสัมปทานอีกต่อไป
Mthai news
