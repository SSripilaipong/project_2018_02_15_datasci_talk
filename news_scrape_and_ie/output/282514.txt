นายกสมาคม บล. เผยการเมืองทำวอลุ่มหด หากยืดเยื้อกระทบกำไรบจ.ปีหน้า

นางภัทธีรา ดิลกรุ่งธีระภพ นายกสมาคมบริษัทหลักทรัพย์ไทย กล่าวว่า สถานการณ์ทางการเมืองที่เกิดความวุ่นวายขึ้นเมื่อ 2 วันที่ผ่านมา ส่งผลกระทบต่อการลงทุนพอสมควร ซึ่งวอลุ่มลดลง 2-3 หมื่นล้านบาท จากครึ่งปีแรกอยู่ที่ 6 หมื่นล้านบาท โดยนักลงทุนยังคงรอฟังและติดตามสถานการณ์อย่างใกล้ชิด เพื่อดูแนวโน้มสถานการณ์ดังกล่าว
ทั้งนี้ คาดว่าดัชนี SET สิ้นปี 56 จะอยู่ที่ 1,400 จุด โดยขึ้นอยู่กับสถานการณ์ว่าจะมีความรุนแรงมากกว่านี้หรือไม่ หากมียังไม่สามารถคลี่คลายได้ดัชนีน่าจะยู่ที่ 1,300-1,400 จุดได้ แต่ขณะนี้ภาพรวมต่างๆยังคงไม่ชัดเจน อย่างไรก็ตาม เชื่อว่าปัญหาการเมืองจะเกิดขึ้นในระยะสั้นเท่านั้น
นางภัทธีรา กล่าวว่า แต่หากสถานการณ์การเมืองยืดเยื้อจะส่งผลกระทบต่อภาคการส่งออก และการลงทุนต่อโครงสร้างพื้นฐาน 2 ล้านล้านบาท ที่จะต้องมีการชะลอการลงทุนออกไป ซึ่งอาจส่งผลให้จะต้องมีการปรับประมาณการกำไรของบริษัทจดทะเบียนในปี 57 ลงจากที่คาดว่าปีหน้าจะเติบโต 15%
“จากที่ในไตรมาส 4/56 คาดหวังว่าจะมีการรีบาวน์ขึ้น และภาคการท่องเที่ยวจะกลับมาดีขึ้น แต่ถูกกดดันจากสถานการณ์ทางการเมือง มองว่าเศรษฐกิจไทยปีนี้จะเติบโตได้ไม่มากนัก โดยรัฐต้องเร่งหามาตรการออกมาดูแล เพื่อให้เศรษฐกิจเติบโตได้ดีขึ้น” นางภัทธีรา กล่าว

Mthai news
