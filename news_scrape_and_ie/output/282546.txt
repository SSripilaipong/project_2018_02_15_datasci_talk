“คลัง” สอบวินัย 18 ข้าราชการพัวพันโกงแวต ด้าน “กรมสรรพากร” แจ้งข้อกล่าวหาแล้ว 14 ราย

นายประสิทธิ์ สืบชนะ ผู้ตรวจราชการกระทรวงการคลังในฐานประธานคณะกรรมการตรวจสอบข้อเท็จจริง กรณีโกงภาษีมูลค่าเพิ่ม (แวต) จำนวน 4,000 ล้านบาท เปิดเผยว่าได้สรุปผลตรวจสอบบริษัท 20 แห่ง เสนอให้กระทรวงการคลังพิจารณาสอบวินัยข้าราชการ 18 คน ในจำนวนนี้ 14 คน เป็นข้าราชการตั้งแต่ระดับ 8 ลงไป ทางกรมสรรพากรจะเป็นผู้สอบวินัย ที่เหลืออีก 4 คน
ทั้งนี้ จากการตรวจสอบพบว่า ผู้กระทำความผิดกลุ่มแรกและกลุ่มที่สอง ที่มีส่วนที่เกี่ยวข้องกัน หรือเป็นกลุ่มเดียว ทำให้การตรวจสอบมีความง่ายมากขึ้น โดยผู้กระทำความผิดระบุว่าได้ส่งเศษเหล็กไปต่างประเทศ เพื่อขอคืนภาษีมูลค่าเพิ่ม แต่ข้อเท็จจริงแล้วได้ส่งเศษหินไปแทน
นอกจากนี้ ยังพบผู้กระทำความเป็นกลุ่มที่ 3 คือ 25 บริษัทสุดท้ายจากจำนวนทั้งหมด 65 บริษัท โดยระบุว่าได้ส่งคอมพิวเตอร์ไปยังประเทศเพื่อนบ้าน แต่สินค้าที่ส่งออกไปจริงเป็นพืชผักผลไม้ เพื่อขอคืนภาษีแวต แต่เนื่องจากสินค้าเกษตรไม่มีภาระภาษีแวต การอ้างว่าสินค้าที่ออกไปเป็นคอมพิวเตอร์ ก็เท่ากับว่าผู้ส่งออกมีวัตถุประสงค์เพื่อขอคืนภาษีแวตอย่างไม่ถูกต้องตามกฎหมาย
ด้านนายสุทธิชัย สังขมณี อธิบดีกรมสรรพากร กล่าวว่า ผลการสอบวินัยข้าราชการกรมสรรพากรทั้ง 14 คน เสร็จเรียบร้อยแล้ว เมื่อวันที่ 4 พ.ย.ที่ผ่านมา สำหรับข้อกล่าวหานั้นมีตั้งแต่ความผิดทางวินัยเล็กน้อยไปจนถึงรุนแรง แตกต่างกันไปแล้วแต่กรณี ซึ่งระหว่างนี้ ข้าราชการกรมสรรพากรทั้ง 14 คน มีโอกาสชี้แจงข้อกล่าวหาภายใน 60 วัน ต่อคณะกรรมการตรวจสอบ
ทั้งนี้หากมีการกระทำผิดจริงก็จะมีโทษทางวินัยสูงสุดคือ ไล่ออก ซึ่งข้าราชการกลุ่มนี้ ยังมีโอกาสที่สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) จะชี้มูลความผิดทางอาญาด้วย เนื่องจากคดีโกงภาษีมูลค่าเพิ่ม 4,000 ล้านบาท ขณะนี้ มีหลายหน่วยงานเข้าไปเกี่ยวข้องกับคดีดังกล่าว

Mthai news
