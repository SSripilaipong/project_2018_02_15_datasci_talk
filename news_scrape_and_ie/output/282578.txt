ตลาดหุ้นไทยดีดกลับปิดพุ่ง 27.04 จุดหลังความขัดแย้งทางการเมืองมีแววผ่อนคลายลง

ตลาดหลักทรัพย์ปิดช่วงบ่ายที่ระดับ 1,415.44 จุด เพิ่มขึ้น 27.04 จุด(+1.95%)มูลค่าการซื้อขาย 34,968.98 ล้านบาท นักวิเคราะห์ฯเผยตลาดหุ้นไทยวันนี้รีบาวน์กลับขึ้นมาหลังวานนี้ร่วงแรงจากเหตุกังวลการชุมนุมต่อต้านพ.ร.บ.นิรโทษกรรมจะรุนแรง แต่มาวันนี้สถานการณ์การเมืองดูดีขึ้น จากกระแสข่าววุฒิสภาอาจไม่รับร่างพ.ร.บ.นิรโทษกรรมตั้งแต่วาระแรก  นักลงทุนจึงกลับมาซื้อหุ้น
แต่ก็ยังเฝ้าติดตามสถานการณ์การเมืองอย่างใกล้ชิด นอกจากนี้คาดว่าจะยังได้แรงซื้อจาก LTF ด้วย ด้านตลาดภูมิภาคแกว่งทั้งในแดนบวก-ลบ โดยปัจจัยนอกประเทศเวลานี้ไปโฟกัสที่ตัวเลขเศรษฐกิจ และการประกาศงบฯไตรมาส 3/56 พรุ่งนี้ตลาดฯยังขึ้นอยู่กับสถานการณ์การเมืองเป็นหลัก  ส่วนหลักทรัพย์เปลี่ยนแปลงวันนี้ เพิ่มขึ้น 604 หลักทรัพย์ ลดลง 140 หลักทรัพย์ และไม่เปลี่ยนแปลง 120 หลักทรัพย์ 
 Mthai news
