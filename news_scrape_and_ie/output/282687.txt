สรรพากรหวั่น พ.ร.บ.นิรโทษกรรม ครอบคลุมถึงคดีภาษีเตรียมหารือ รมช.คลัง

นายสุทธิชัย สังขมณี อธิบดีกรมสรรพากร เปิดเผยว่า จะเข้าหารือกับนางเบญจา หลุยเจริญ รัฐมนตรีช่วยว่าการกระทรวงการคลัง ที่กำกับดูแลกรมสรรพากร ถึงผลกระทบจาก พ.ร.บ.นิรโทษกรรม ว่าจะมีผลกระทบกับข้อพิพาททางภาษีระหว่างกรมสรรพากรกับบริษัทเอกชนนิติบุคคล บุคคลธรรมดาในช่วงเวลาที่กฎหมายกำหนดให้พ้นผิดไปด้วยหรือไม่
นอกจากนี้ จะต้องคืนภาษีให้กับเอกชนหรือไม่ในกรณีที่กรมสรรพากรไปเรียกเก็บภาษีมาแล้ว แต่ขณะนี้ยังไม่สามารถบอกรายละเอียดได้ จนกว่าจะได้หารือกับรัฐมนตรีช่วยว่าการกระทรวงการคลังเสียก่อน
นายสุทธิชัย ยอมรับว่า หาก พ.ร.บ.นิรโทษกรรม ผ่านออกมาตามเนื้อหาที่ผ่านการเห็นชอบของสภาผู้แทนราษฎร ก็น่าจะมีผลกับคดีความที่เป็นข้อพิพาททางภาษีของกรมสรรพากรกับเอกชนบ้างในบางกรณี ที่ผู้เสียภาษีได้รับผลกระทบจากทางการเมือง แต่ไม่น่าวิตกเพราะไม่ใช่ผู้เสียภาษีทุกคนจะได้หมด และไม่น่าจะส่งผลกระทบกับระบบการเสียภาษีโดยรวม

Mthai news
