นักวิชาการหนุนคลัง ขึ้นภาษีเครื่องดื่ม-ชาเขียว ชี้ทำลายสุขภาพทำคนไทยติดหวานพุ่ง

นพ.ทักษพล ธรรมรังสี ผู้อำนวยการสำนักวิจัยนโยบายสร้างเสริมสุขภาพ (สวน.) กระทรวงสาธารณสุข (สธ.) ออกมาสนับสนุนแนวทางของกระทรวงการคลังในการขึ้นภาษีเครื่องดื่มรสหวาน และชาเขียวว่าควรกำหนดทิศทางนโยบายภาษีตอบสนองทั้งเป้าหมายทางภาษีและสุขภาพของประชาชน เช่น การกำหนดอัตราภาษีให้สอดคล้องกับระดับน้ำตาล ครอบคลุมและเสมอภาคกับเครื่องดื่มประเภทต่างๆ ไม่ใช่เฉพาะประเภทชาเขียวเท่านั้น
ทพญ.จันทนา อึ้งชูศักดิ์ เครือข่ายเด็กไทยไม่กินหวาน กล่าวว่า ที่ผ่านมาปริมาณการบริโภคน้ำตาลของประชากรไทยเพิ่มขึ้นอย่างน่าตกใจ โดยครึ่งหนึ่งของน้ำตาลที่คนไทยบริโภคมาจากเครื่องดื่มรสหวาน ประชากรไทยโดยเฉลี่ยดื่มเครื่องดื่มรสหวานอย่างเช่นน้ำอัดลม ชาเขียว มากกว่านมหลายเท่า
ซึ่งส่วนหนึ่งก็มาจากความจริงที่พบว่าราคาขายเครื่องดื่มที่มีรสหวาน อย่างน้ำอัดลมและชาเขียว มีราคาถูกกว่าเครื่องดื่มที่เราควรส่งเสริมให้ประชากรไทยบริโภคอย่างเช่นนม และน้ำผลไม้ หลายคนยังมีทัศนคติที่ว่าชาเขียวเป็นเครื่องดื่มที่ดีต่อสุขภาพ ทั้งที่จริงชาเขียวที่ขายกันในท้องตลาดมีน้ำตาลเป็นส่วนประกอบหลัก มากถึง 15 ช้อนชาต่อขวด ไม่ต่างจากน้ำอัดลม ข้อมูลทางวิชาการยืนยันได้ว่าการขึ้นภาษีเครื่องดื่มรสหวานจะส่งผลให้คน บริโภคน้ำตาลน้อยลง เกิดผลดีต่อสุขภาพตามมา โดยเฉพาะการรับมือกับวิกฤตโรคเบาหวาน
MThai news
