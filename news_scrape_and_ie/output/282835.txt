รถไฟฟ้าบีทีเอส5ขบวนใหม่ถึงท่าเรือแหลมฉบังแล้วเตรียมวิ่งให้บริการ 5ธค.นี้

นายสุรพงษ์ เลาหะอัญญา  กรรมการและผู้อำนวยการใหญ่สายปฏิบัติการ บริษัท ระบบขนส่งมวลชน กรุงเทพ จำกัด (มหาชน) เปิดเผยว่า ขบวนรถไฟฟ้าบีทีเอส ที่บริษัทสั่งซื้อจาก บริษัท ฉางชุน เรย์เวล์ วิฮิเคิล จำกัด สาธารณรัฐประชาชนจีน 5 ขบวน 20 ตู้ เมื่อเดือนตุลาคม 2554 มูลค่าประมาณ 1,200 ล้านบาท ได้ดำเนินการขนส่งมาถึงท่าเรือแหลมฉบังเป็นที่เรียบร้อยแล้ว
โดยขบวนรถไฟฟ้าใหม่นี้ บริษัทจะ เริ่มนำมาทดสอบวิ่งในระบบและพร้อมจะให้บริการในระบบรถไฟฟ้าบีทีเอส ก่อนวันที่ 5 ธันวาคม 2556 นี้ ซึ่งขบวนรถไฟฟ้าใหม่ที่เพิ่งเดินทางมาถึงประเทศไทยและพร้อมจะให้บริการได้อย่างรวดเร็วนี้ ก็เนื่องจากได้มีการทดสอบระบบในส่วนต่างๆ รวมถึงวิ่งทดสอบ  เพื่อตรวจสอบประสิทธิภาพ ของระบบรถไฟฟ้าจากโรงงานผู้ผลิตเกือบจะสมบูรณ์ครบถ้วนแล้ว คงเหลือเพียงการติดตั้งอุปกรณ์บางส่วนที่จะ  ติดตั้งในประเทศไทย และการทดสอบใน สถานที่จริง ซึ่งคาดว่าจะแล้วเสร็จในเดือน ธันวาคม 2556 นี้
การเพิ่มจำนวนขบวนรถอีก 5 ขบวนนี้เพื่อรองรับเส้นทางส่วนต่อขยายสายสีลม ช่วงสถานีวงเวียนใหญ่- สถานีบางหว้า ซึ่งจะพร้อมให้ประชาชนได้ทดลองใช้บริการได้ครบทั้ง 4 สถานี ในวันที่ 5 ธันวาคม 2556 หลังจากที่เปิดให้ทดลองใช้ไปแล้ว 2 สถานี คือสถานีโพธินิมิตร และ สถานีตลาดพลู เมื่อต้นปี 2556 ที่ผ่านมา   ซึ่งการเปิดให้บริการสถานีวุฒากาศ และสถานีบางหว้าอีก 2 สถานีนี้ จะทำให้ส่วนต่อ ขยายสายสีลมจากสถานีวงเวียนใหญ่ถึง สถานีบางหว้า ระยะทาง 5.3 กิโลเมตร ครบ สมบูรณ์ และจะทำให้รถไฟฟ้าบีทีเอส มีเส้นทางให้บริการทั้งสิ้น 36.25 กิโลเมตร รวม 34 สถานี โดยแยกเป็นสายสุขุมวิท จากสถานีหมอชิต-แบริ่ง ระยะทาง 22.25 กิโลเมตร และสายสีลมจากสถานีสนามกีฬาแห่งชาติ-ตลาดพลู ระยะทาง 14 กิโลเมตร

Mthai news
