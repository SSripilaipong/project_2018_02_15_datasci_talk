โบรกเกอร์ยืนยัน ส่งหุ้นน้องใหม่เข้าขายตลาดหุ้น MAI ไม่หวั่นการเมือง แต่ขอปรับราคาให้เหมาะสมกับบรรยากาศ

นายสมภพ ศักดิ์พันธ์พนม ประธานเจ้าหน้าที่บริหาร บริษัท แอสเซท โปร แมเนจเม้นท์ จำกัด (APM) ในฐานะที่ปรึกษาทางการเงินของบริษัท โอเชี่ยน คอมเมิรช (OCEAN) เผยว่าจะนำบริษัทโอเชี่ยน ฯ เข้าจดทะเบียนในตลาดหลักทรัพย์เอ็ม เอ ไอ(mai) ปลายเดือนพฤศจิกายนนี้ โดยเสนอขายหุ้นครั้งแรก (ไอพีโอ) 100 ล้านหุ้น ปัจจุบันมีทุนเรียกชำระแล้ว 85 ล้านบาท แบ่งเป็นหุ้นสามัญ 340 ล้านหุ้น มูลค่าที่ตราไว้(พาร์)หุ้นละ 0.25 บาท
” ขณะนี้กำลังอยู่ระหว่างการประสานงานกับคณะกรรมการกำกับหลักทรัพย์และตลาดหลักทรัพย์ (ก.ล.ต.) เพื่อนำส่งข้อมูลของบริษัทตอนนี้จึงยังไม่ได้ข้อสรุปในเรื่องของราคาขายหุ้นไอพีโอ ส่วนช่วงราคาที่ 0.88-0.95 บาท เป็นเพียงแค่การพูดคุยกันเท่านั้น อาจต้องมีการปรับราคาใหม่ เพื่อให้สอดคล้องกับภาวะตลาดโดยรวม และสร้างความมั่นใจให้กับนักลงทุน คาดว่าจะได้ข้อสรุปราคาขาย พร้อมเข้าเทรดในตลาดหลักทรัพย์ เอ็ม เอ ไอ (MAI) ได้ในสัปดาห์หน้า ”
ส่วนบริษัทริชี่ เพลซ 2002 ประกอบธุรกิจพัฒนาอสังหาริมทรัพย์เพื่อขาย  ได้ยื่นแบบแสดง รายการข้อมูล (ไฟลิ่ง) ต่อสำนักงานคณะกรรมการ กำกับหลักทรัพย์และตลาดหลักทรัพย์ (ก.ล.ต.) เพื่อเสนอขายหุ้นเพิ่มทุน (IPO) จำนวน 214 ล้านหุ้น มีบล. คันทรี่ กรุ๊ป เป็นที่ปรึกษาทางการเงิน การระดมทุนในครั้งนี้เพื่อใช้เป็นเงินทุนหมุนเวียนของบริษัท  โดยผู้ถือหุ้นรายใหญ่ ณ วันที่ 2 ต.ค.56 คือ กลุ่มอรรถบูรณ์วงศ์ ถือหุ้น 385.53 ล้านหุ้นหรือคิดเป็น 77.11% หลังเสนอขายหุ้นในครั้งนี้แล้วจะลดสัดส่วนการถือหุ้นลงเหลือ 54%
ทั้งนี้นายอุชัย วิไลเลิศโภคา กรรมการผู้จัดการ บริษัท โอเชี่ยน คอมเมิรช จำกัด (มหาชน) (OCEAN) เผยว่า โอเชี่ยน ประกอบธุรกิจนำเข้า ผลิต ประกอบ และจัดจำหน่ายทั้งในประเทศและต่างประเทศ สำหรับผลิตภัณฑ์ในกลุ่มชิ้นส่วนและผลิตภัณฑ์ก๊อกน้ำและอุปกรณ์ที่เกี่ยวข้องกับประปาและสุขภัณฑ์  หรือเป็นที่รู้จักกันดีในฐานะเจ้าของก๊อกน้ำภายใต้แบรนด์ “DUSS” และเครื่องหมายการค้าอื่นๆ อีกจำนวนมาก
นางสาว พัชพร สรรคบุรานุรักษ์ หัวหน้าฝ่ายวาณิชธนกิจ บริษัทหลักทรัพย์ เคจีไอ (ประเทศไทย) ในฐานะที่ปรึกษาทางการเงิน และผู้จัดการจำหน่ายและรับประกันการจำหน่าย บริษัท บีเจซี เฮฟวี่ อินดัสทรี จำกัด (มหาชน) หรือ BJCHI กล่าวว่า แม้ภาวะตลาดหุ้นปัจจุบันจะได้รับผลกระทบทางการเมืองที่มีความไม่แน่นอน แต่ยังเดินหน้านำบริษัทเข้าจดทะเบียนในตลาดหลักทรัพย์ตามกำหนดการเดิม เนื่องจากบริษัทนั้นเป็นบริษัทที่ลงทุนในต่างประเทศเป็นหลัก และไม่เกี่ยวข้องกับเศรษฐกิจในประเทศ จึงมองว่าไม่น่าจะได้รับผลกระทบจากปัจจัยการเมือง
Mthai news
