คตง.เผยยอดผู้ร้องเรียนถูกโกงเงิน ผ่านทางโซเชียลเน็ตเวิร์กสูงหวั่นสร้างความเสียหายประชาชน

นางชนาธิป จริยาวิโรจน์ ผู้อำนวยการศูนย์คุ้มครองผู้ใช้บริการทางการเงิน(ศคง.) เผยว่า ช่วงไตรมาส 3 ปี 2556 ศคง.ได้รับเรื่องร้องเรียนและให้ข้อมูลทางการเงิน เพิ่มขึ้นจากช่วง 2 ไตรมาสที่ผ่านมา โดยมีผู้ร้องเรียนเข้ามาทั้งสิ้น 51,709 ราย ซึ่งปัญหาที่มีการร้องเรียนมากสุด คือ ปัญหาเงินให้สินเชื่อ โดยเฉพาะสินเชื่อบัตรเครดิต รองลงมา คือ พฤติกรรมเจ้าหน้าที่ไม่เหมาะสม โดยเฉพาะ การทวงหนี้ของเจ้าหน้าที่ ส่วนภัยทางการเงินที่น่าเป็นห่วงที่สุด คือ การหลอกลวงทางอีเมลและโซเชียลมีเดีย รวมทั้งการสวมรอยปลอมแปลงเอกสาร
นอกจากนี้มีการร้องเรียนเรื่องการฝาก ถอน โอนเงิน โดยเฉพาะการถอนเงินจากตู้เอทีเอ็มแล้วไม่ได้รับเงินหรือได้รับไม่ครบ หรือโดนยึดบัตรซึ่งเกิดจากเครื่องมีปัญหาทำให้ต้องเสียค่าใช้จ่ายในการทำบัตรใหม่ ซึ่งคิดเป็น 15% ของการร้องเรียนทั้งหมด
“ภัยทางการเงินเป็นอีกเรื่องหนึ่งที่น่าเป็นห่วงเพราะสามารถสร้างความเสียหายให้แก่ประชาชนได้มาก ซึ่งในไตรมาสที่ผ่านมา มีการร้องเรียนเกี่ยวกับภัยทางการเงิน 243 เรื่อง แบ่งเป็นการหลอกลวงทางโทรศัพท์ 147 ราย การหลอกลวงทางอีเมล/โซเชียลมีเดีย 32 ราย การสวมรอยปลอมเอกสารแสดงตัวตน 37 ราย การปลอมบัตรอิเล็กทรอนิกส์ 6 ราย และการหลอกลวงทาง e-banking/Phishing/Mobile 3 ราย โดยพบการหลอกลวงทางอีเมล โซเชียลมีเดีย และการสวมรอยปลอมแปลงเอกสารมีจำนวนเพิ่มขึ้น” นางชนาธิป กล่าว

Mthai news
