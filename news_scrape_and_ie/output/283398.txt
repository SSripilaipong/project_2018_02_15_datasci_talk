พาณิชย์ ประกาศอัตราเงินเฟ้อปีนี ขยับเพิ่ม 2.20%ต่ำสุดในรอบ 3 ปี ราคาพืชผักขึ้นสูงหลังน้ำท่วม
นางศรีรัตน์ รัษฐปานะ ปลัดกระทรวงพาณิชย์  ประกาศปรับประมาณการณ์อัตราเงินเฟ้อทั้งปีจะขยายตัวในระดับ 2.20% บวกลบเล็กน้อย ถือเป็นอัตราเงินเฟ้อที่ต่ำสุดในรอบ 3 ปี นับจากปี 2552 ที่อัตราเงินเฟ้อทั้งปีเฉลี่ยลบ 0.9% ทั้งนี้เพราะดัชนีราคาผู้บริโภค 2556 จากเดิมที่คาดการณ์ว่าจะขยายตัว 2.80-3.40% เป็น 2.10-2.60% ราคาน้ำมันดิบดูไบ จากคาดการณ์ไว้ 110-120 เหรียญสหรัฐ/บาร์เรล ปัจจุบันอยู่ที่ 90-110 เหรียญสหรัฐ/บาร์เรล
การเคลื่อนไหวของดัชนีราคาผู้บริโภคเดือนตุลาคม 2556 เพิ่มขึ้น 0.17% จากดัชนีราคาหมวดอาหารและเครื่องดื่มไม่มีแอลกอฮอล์สูงขึ้น 0.61% หมวดข้าว แป้งและผลิตภัณฑ์จากแป้งสูงขึ้น 0.21% หมวดผักและผลไม้สูงขึ้น 4.34% เพราะน้ำท่วมขังในพื้นที่เพาะปลูกส่งผลให้ผลผลิตเก็บเกี่ยวลดลง
โดยหมวดผักสด ดัชนีสูงขึ้น 9.42%หมวดผลไม้สด สูงขึ้น 0.67% หมวดเครื่องดื่มไม่มีแอลกอฮอล์ สูงขึ้น 0.23% และหมวดอาหารสำเร็จรูป สูงขึ้น 0.14% จากอาหารบริโภค-ในบ้าน 0.10% อาหารบริโภค-นอกบ้าน 0.21% หมวดเนื้อสัตว์ เป็ดไก่ และสัตว์น้ำ ลดลง 0.21% และหมวดไข่และผลิตภัณฑ์นม ลดลง 0.14% ดัชนีราคาหมวดอื่น ๆไม่ใช่อาหารและเครื่องดื่ม ลดลง 0.05%
หมวดน้ำมันเชื้อเพลิง ดัชนีลดลง 1.14% ทำให้ราคาขายปลีกน้ำมันเบนซิน 95 ดีเซล แก๊สโซฮอล์ 91, 95, E20 และ E85 โดยเฉลี่ยภายในประเทศลดลง ส่วนสินค้าและบริการอื่น ๆ ที่ลดลง ได้แก่ ค่าของใช้ส่วนบุคคล 0.12%
ขณะที่หมวดสินค้าและบริการอื่น ๆที่มีราคาสูงขึ้น ได้แก่ หมวดเครื่องนุ่งห่มและรองเท้า สูงขึ้น 0.04% หมวดเคหสถาน สูงขึ้น 0.06% หมวดการตรวจรักษาและบริการส่วนบุคคล สูงขึ้น 0.04 หมวดค่าใช้จ่ายในการเดินทางโอกาสพิเศษและท่องเที่ยว 0.21% และหมวดยาสูบและเครื่องดื่มมีแอลกอฮอล์ สูงขึ้น 2.09%
Mthai news
