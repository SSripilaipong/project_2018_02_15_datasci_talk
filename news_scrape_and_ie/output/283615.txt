สายการบินไทยแอร์เอเชียแจงรายได้ไตรมาส 3 ที่ 5,595 ล้านบาท มีกำไรสุทธิ 158 ล้านบาท พร้อมรับแอร์บัส4ลำรับเส้นทางใหม่

นายทัศพล แบเลเว็ลด์ ประธานเจ้าหน้าที่บริหาร บมจ. บมจ. เอเชีย เอวิเอชั่น (AAV) และสายการบินไทยแอร์เอเชีย เผยผลประกอบการไตรมาส 3 มีรายได้ 5,595 ล้านบาท เพิ่มขึ้นปีต่อปี 26% มีกำไรสุทธิ (ส่วนของบริษัทใหญ่) 158 ล้านบาท เติบโตถึง 59% เมื่อเทียบกับช่วงเวลาเดียวกันของปีที่แล้ว
โดยไตรมาสที่ 3 ไทยแอร์เอเชียได้เพิ่มเครือข่ายการบิน รับเครื่องบิน แอร์บัส เอ 320 ใหม่ จำนวน 2 ลำ จากไตรมาสก่อน (เพิ่มขึ้น 6 ลำ จากงวดเดียวกันปีก่อน) รวมเป็น 31 ลำ ณ สิ้นไตรมาสนี้ ไทยแอร์เอเชียสามารถรักษามาตรฐานความตรงต่อเวลาที่ท่าอากาศยานดอนเมืองอยู่ที่ 94% ซึ่งเป็นผลจากการวางแผนและบริหารจัดการอย่างมีประสิทธิภาพอย่างต่อเนื่อง
สำหรับผลการดำเนินงานงวดเก้าเดือนปี 2556 สายการบินไทยแอร์เอเชีย มีรายได้ 16,984 ล้านบาท เพิ่มขึ้นจากงวดเดียวกันปีก่อน 24% กำไรสุทธิ 1,535 ล้านบาท เติบโตถึง 70% เมื่อเทียบกับช่วงเวลาเดียวกันของปีที่แล้ว
มีอัตราส่วนการขนส่งผู้โดยสาร (Load Factor)ในงวด9 เดือนของปีนี้อยู่ที่ 84% เพิ่มขึ้น 2% และขนส่งผู้โดยสารจำนวน 7.5 ล้านคน เพิ่มขึ้น  25% จากงวดเดียวกันปีก่อน ในขณะที่ AAV มีรายได้ 16,984 ล้านบาท มีกำไรสุทธิ (ส่วนของบริษัทใหญ่) 820 ล้านบาท
สำหรับไตรมาส 4 ไทยแอร์เอเชีย กำหนดรับเครื่องบินแอร์บัส เอ 320 ใหม่ประจำการฝูงบินอีกจำนวน 4 ลำ จนครบ 35 ลำ ตามแผนของปีนี้ โดยเพิ่มเส้นทางบินใหม่ภายในประเทศ ตลาดจีนและอินโดจีน ที่กำลังเติบโตอย่างดีทั้งภาคท่องเที่ยวและการค้าลงทุน คือเส้นทางบินตรงจากดอนเมืองสู่เสียมราฐ (เริ่มบิน 1 ต.ค.) ขอนแก่น (เริ่มบิน 28 ต.ค.) คุนหมิง (เริ่มบิน 15 พ.ย.) เนปิดอว์ (เริ่มบิน 28 พ.ย.) และพิษณุโลก (เริ่มบิน 30 พ.ย.)
นอกจากนี้ไทยแอร์เอเชียยังพร้อมให้บริการใหม่ “บริการต่อเที่ยวบิน (Fly Thru)” โดยใช้ท่าอากาศยานดอนเมืองเป็นท่าอากาศยานต่อเครื่อง เพื่ออำนวยความสะดวกผู้โดยสารและเพิ่มโอกาสในการขยายการเติบโตสู่นักท่องเที่ยวกลุ่มใหม่ๆ มากขึ้น เริ่ม 1 ธันวาคม 2556 นี้เป็นต้นไป
Mthai news
