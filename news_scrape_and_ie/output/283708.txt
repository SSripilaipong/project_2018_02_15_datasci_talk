พณ.เผยยอดตั้งบริษัทใหม่ต.ค.ลด 14% ส่วน 10 เดือนปีนี้ยอดแตะ 6 หมื่นราย

นายณัฐวุฒิ ใสยเกื้อ รมช.พาณิชย์ เปิดเผยว่า สถิติการจดทะเบียนจัดตั้งนิติบุคคลทั่วประเทศเดือนต.ค.56 มีจำนวน 5,262 ราย ลดลง 14% เทียบกับต.ค.55 และลดลง 6% เทียบกับเดือนก.ย.56 มีทุนจดทะเบียนจัดตั้ง 19,092 ล้านบาท ส่งผลให้การจดทะเบียนจัดตั้งใหม่ในช่วง 10 เดือน(ม.ค.-ต.ค.56) มีจำนวนทั้งสิ้น 59,999 ราย เพิ่มขึ้น 14% เทียบกับช่วงเดียวกันปีที่ผ่านมา
สำหรับสาเหตุที่ทำให้การจดทะเบียนจัดตั้งในเดือนต.ค.56 ลดลงนั้น จากการตรวจสอบข้อมูลจดทะเบียนในช่วง 5 ปีย้อนหลัง พบว่ามาจาก 3 สาเหตุ ได้แก่ มาตรการที่ได้ให้กรมพัฒนาธุรกิจการค้าดูแลกิจการค้าสลากกินแบ่งรัฐบาลอย่างเข้มงวด โดยให้มีการตรวจสอบเอกสารต้นฉบับทั้งบัตรประจำตัวประชาชน และทะเบียนบ้านของกรรมการ เพื่อดูสถานที่ตั้งกิจการ รวมถึงสมุดเงินฝากที่มีตัวเลขของทุนจดทะเบียน ทำให้มีธุรกิจประเภทนี้จดทะเบียนจัดตั้งกิจการลดลงมาก โดยเดือนต.ค.56 มีธุรกิจค้าสลากกินแบ่งจดทะเบียนจัดตั้งใหม่เพียง 15 ราย ลดลงถึง 98% เทียบกับการจดจัดตั้งธุรกิจค้าสลากกินแบ่งฯในเดือนต.ค.55 ที่มีถึง 960 ราย
นอกจากนี้ ยังพบว่าในช่วงไตรมาสสุดท้ายของทุกปี การจดทะเบียนจัดตั้งธุรกิจจะมีแนวโน้มชะลอตัวลงเป็นปกติอยู่แล้ว เพราะเป็นช่วงสิ้นปี ซึ่งภาคธุรกิจจะรอการจัดตั้งกิจการใหม่ในช่วงของปีใหม่ เพื่อจะได้ไม่ต้องยุ่งยากในการจัดทำและส่งงบการเงินให้กับกรมฯ และเป็นผลจากสถานการณ์น้ำท่วมในหลายพื้นที่ของประเทศ ทำให้มาจดทะเบียนจัดตั้งธุรกิจลดน้อยลง

Mthai news

