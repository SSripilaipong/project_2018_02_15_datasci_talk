ธนาคารกรุงเทพ สั่งระงับบัตรATM ที่ใช้งานในที่เกิดเหตุหลังโจรดูดเงินผ่านตู้สาขา ตำรวจตั้งข้อสงสัยเป็นโจรต่างชาติมืออาชีพ

ธนาคารกรุงเทพ จำกัด(มหาชน) ประกาศกรณีกลุ่มมิจฉาชีพคัดลอกข้อมูลบนบัตรเอทีเอ็ม (Skimming) ของหลายธนาคารในบางจุดบริเวณถนนวิทยุที่ผ่านมา ธนาคารจึงขอระงับการใช้บัตรเอทีเอ็มของลูกค้าที่ทำรายการผ่านเครื่องเอทีเอ็มในพื้นที่เกิดเหตุ โดยธนาคารได้ติดต่อให้ลูกค้ามาเปลี่ยนบัตรเอทีเอ็มจากแบบเก่าซึ่งใช้แถบแม่เหล็กให้เป็นบัตรติดชิปอิเล็กทรอนิกส์ที่มีระบบรักษาความปลอดภัยสูงสุดในขณะนี้ โดยลูกค้าไม่ต้องเสียค่าใช้จ่ายแต่อย่างใด
ทั้งนี้เพื่อความปลอดภัยของบัญชีเงินฝากของลูกค้า ธนาคารขอแนะนำผู้ใช้เครื่องเอทีเอ็มให้สังเกตก่อนทำธุรกรรมทุกครั้ง หากรู้สึกถึงความผิดปกติ หรือมีอุปกรณ์บางอย่างที่ไม่คุ้นเคย เช่น ช่องสอดบัตร แป้นพิมพ์ หรือสิ่งที่อาจเป็นกล้องวิดีโอขนาดจิ๋วให้หลีกเลี่ยงเครื่องนั้นและแจ้งธนาคารหรือเจ้าหน้าที่ตำรวจให้ไปตรวจสอบ
สำหรับลูกค้าที่ได้รับความเสียหายจากกรณีนี้ ธนาคารจะพิจารณาคืนเงินให้แก่ลูกค้าทุกราย หากลูกค้ามีข้อสงสัยสามารถติดต่อธนาคารผ่านบัวหลวงโฟน
ด้านนายปกรณ์ พรรธนะแพทย์ รองกรรมการผู้จัดการ ธนาคารกสิกรไทย ระบุว่า จากการตรวจสอบของธนาคารล่าสุดพบว่ามีลูกค้าของธนาคารที่ถูกโจรกรรมข้อมูลทั้งสิ้น 111 ราย แต่เสียหายจริง 40 ราย คิดเป็นวงเงินรวม 2.8 แสนบาท ขณะที่อีก 70 รายสามารถอายัดบัตรได้ทัน โดยสำฟรับบัตรที่ได้รับความเสียหายธนาคารพร้อมจะรับผิดชอบให้ทั้งหมดภายในวันนี้
พล.ต.อ.เอก อังสนานนท์ รองผบ.ตร. ได้แถลงความคืบหน้ากรณีมีผู้เสียหายจากการโจรกรรมข้อมูลบัตรเอทีเอ็มหรือ สกิมมิ่งจากการกดเงินที่ตู้เอทีเอ็มของธนาคารกรุงเทพ บริเวณร้านเซเว่น อีเลฟเว่น หน้าอาคารอพอลโล่ บนถนนวิทยุ ระหว่างวันที่ 5-7 พ.ย.ที่ผ่านม ว่า สน.ลุมพินี ได้รับแจ้งความและลงบันทึกประจำวันจากผู้เสียหายรวมทั้งหมด 74 ราย คิดเป็นมูลค่าความเสียหายรวม 1.3 ล้านบาท
ทั้งนี้อยู่ระหว่างรวบรวมหลักฐานเพื่อตามจับคนร้าย ซึ่งคาดว่าจะเป็นชาวต่างชาติโดยได้ขอความร่วมมือไปยังธนาคารกรุงเทพ เจ้าของตู้ให้นำส่งเทปกล้องวงจรปิดมาให้กับเจ้าหน้าที่
Mthai news
