คลังระบุปัญหาความไม่สงบทางการเมืองอาจกระทบต้นทุนการกู้เงินต่างประเทศ

นางสาวจุฬารัตน์ สุธีธร ผู้อำนวยการสำนักงานบริหารหนี้สาธารณะ (สบน.) ยอมรับว่า สถานการณ์ทางการเมืองขณะนี้อาจมีผลให้การกู้เงินจากต่างประเทศมีต้นทุนสูงขึ้น เพราะต่างประเทศอาจจะมีการมองความเสี่ยงเรื่องของการเมืองในประเทศ แต่สำหรับเงินกู้ที่จะใช้ในโครงการลงทุน 2 ล้านล้านบาทนั้น มีการเปิดช่อง ให้เลือกจังหวะเวลาที่เหมาะสม ซึ่ง สบน.อาจจะพิจารณาแหล่งเงินในประะเทศแทน เพื่อเป็นการลดความเสี่ยงจากภาระต้นทุนดังกล่าว
ทั้งนี้ ผู้อำนวยการ สบน.ยืนยันว่า สถานการณ์ทางการเมืองขณะนี้ไม่กระทบกับโครงการลงทุน 2 ล้านล้านบาท เพราะหากว่า พ.ร.บ.กู้เงิน เกิดปัญหา ก็สามารถที่จะใช้งบประมาณประจำปีในการดำเนินการโครงการได้ แต่อาจจะเกิดความล่าช้าของโครงการไปบ้าง

Mthai news
