‘กิตติรัตน์’รับการเมืองกระทบเศรษฐกิจ สั่งจับตาใกล้ชิด ยันเดินหน้าโครงการ2ล้านล้าน

นายกิตติรัตน์ ณ ระนอง รองนายกรัฐมนตรีและ รมว.การคลังยอมรับว่า ปัญหาความขัดแย้งทางการเมืองที่เกิดขึ้นในขณะนี้ มีผลกระทบต่อเศรษฐกิจ โดยได้ให้หน่วยงานที่เกี่ยวข้องเฝ้าติดตามสถานการณ์อย่างใกล้ชิด พร้อมยอมรับการชุมนุมที่เกิดขึ้น อาจส่งผลกระทบต่อภาวะเศรษฐกิจในไตรมาสที่ 4 บ้าง แต่เชื่อว่าจะไม่มาก เพราะยังเป็นการชุมนุมกันตามระบอบประชาธิปไตย และยังไม่นำไปสู่ความรุนแรง
รองนายกรัฐมนตรีและ รมว.การคลัง กล่าวถึงแนวโน้มเศรษฐกิจในช่วงที่ยังเหลือก่อนสิ้นปีนี้ว่า ยังคงอยู่ในทิศทางที่ดี เพราะเป็นช่วงฤดูกาลท่องเที่ยว รวมทั้งมีการเบิกจ่ายงบประมาณประจำปี 2557 มีประสิทธิภาพมากขึ้น รวมถึงจะมีการเบิกจ่ายเงินงบประมาณเหลื่อมปีที่ค้างเบิกจ่ายในปีงบประมาณ 2556 เข้าสู่ระบบอีกประมาณ 1.46 แสนล้านบาท ซึ่งจะช่วยกระตุ้นเศรษฐกิจให้ขยายตัวได้
ส่วนความกังวลเกี่ยวกับการลงทุนโครงสร้างพื้นฐาน 2 ล้านล้านบาท ยืนยันจะเดินหน้าต่อ เนื่องจากในหลายโครงการได้ดำเนินการจัดทำศึกษาความพร้อมต่างๆ แบบคู่ขนานไป ก่อนที่จะใช้งบประมาณอย่างจริงจังในปี 2558 และเชื่อว่าวุฒิสภาเห็นความสำคัญในการพิจารณากฎหมายดังกล่าวที่จะช่วยกันพัฒนาประเทศ
Mthai news
