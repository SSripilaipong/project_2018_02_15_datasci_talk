กระทรวงคลังผนึก3แบงก์รัฐจัดงานหนุนสินเชื่อเอสเอ็มอีแบบครบวงจร

นายทนุศักดิ์ เล็กอุทัย รัฐมตรีช่วยว่าการกระทรวงการคลัง เปิดเผยว่ากระทรวงการคลังได้เชิญสถาบันการเงินเฉพาะกิจของรัฐ ร่วมกับ บสย. ประชุมหารือร่วมกันในการเตรียมจัดงาน วันที่ 22-24 พ.ย. ณ อิมแพคฯ งานเอสเอ็มอี โอทอป ระยะที่ 3 โดยในระยะแรกนั้นได้จัดไปแล้ว โดยมีเอ็กซิมแบงก์ เป็นเจ้าภาพ ส่วนระยะที่สอง มีธนาคารออมสินเป็นเจ้าภาพ และระยะที่สาม ทาง ธ.ก.ส. จะเป็นเจ้าภาพ
“วัตถุประสงค์การจัดงาน ก็เพื่อส่งเสริมให้เอสเอ็มอีและโอทอปไทย มีศักยภาพในการแข่งขัน การทำธุรกิจ ตั้งแต่ต้นน้ำ กลางน้ำ และปลายน้ำ เพื่อเชื่อมต่ออย่างช้ดเจนว่า หากผู้ประกอบการอยากจะได้เงินทุนเพื่อทำธุรกิจจะหาได้จากไหน หรือหากอยากได้ความรู้ จะหาได้จากที่ใด อยากจะส่งออกจะทำอย่างไร ซึ่งการจัดงานดังกล่าว จะสามารถตอบโจทย์คำถามความสงสัยของนักธุรกิจขนาดกลางและขนาดเล็กได้”รมช.คลังกล่าว
นอกจากนั้น ที่ประชุมยังได้หารือเกี่ยวกับโครงการค้ำประกันสินเชื่อให้กับกลุ่มผู้ประกอบการโอทอปและวิสาหกิจ ของบรรษัทประกันสินเชื่ออุตสาหกรรมขนาดย่อม (บสย.) วงเงิน 1 หมื่นล้านบาท ขณะนี้รอเสนอเข้าสู่ที่ประชุมคณะรัฐมนตรี (ครม.) แล้ว คาดว่า น่าจะทันในการทำธุรกรรมภายในเดือน พ.ย.นี้
Mthai news
