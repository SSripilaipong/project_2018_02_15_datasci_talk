ททท. เผย 16ประเทศเตือนให้ระวังมาเที่ยวไทย เหตุยังวิตกสถานการณ์ชุมนุม แนะเลี่ยงพื้นที่ ยันไม่มีการยกเลิกห้องพัก
รายงานข่าวแจ้งว่า วานนี้ (11 พ.ย.) นายสุรพล เศวตเศรนี ผู้ว่าการการท่องเที่ยวแห่งประเทศไทย (ททท.) ได้ออกมาเปิดเผยว่า ขณะนี้มีจำนวน 16ประเทศด้วยกัน ที่ประกาศเตือนให้นักท่องเที่ยวของตน ระมัดระวังการเดินทางเข้ามาท่องเที่ยวในประเทศไทย
ภาพจาก @Jiggy Aommee
เนื่องจากมีความห่วงใยในสถานการณ์การชุมนุมที่มีความร้อนแรงอยู่ในขณะนี้ แต่ทั้งนี้การประกาศเตือนดังกล่าวเป็นเพียงระดับ 2 เท่านั้น ยังไม่มีการสั่งห้าม แต่ให้ระมัดระวังมากขึ้น หรือหลีกเลี่ยงพื้นที่ชุมนุมเท่านั้น
ส่วนที่มีกระแสข่าวว่ามีนักท่องเที่ยวสั่งยกเลิกจองห้องพักนั้น จากการตรวจสอบของททท. ไปยังสำนักงานต่างจังหวัด และสำนักงานต่างประเทศ รวมถึงจากสมาคมไทยธุรกิจการท่องเที่ยว หรือ แอตต้า พบว่า ยังไม่มีการยกเลิกการจองห้องพักแต่อย่างใด
อย่างไรก็ดีเบื้องต้นทาง ททท. เตรียมทำสมุดภาพแบบกราฟิกบอกตำแหน่งการชุมนุมแจกจ่ายไปยังบริษัททัวร์ เพื่อให้นักท่องเที่ยวได้รับรู้และหลีกเลี่ยงเส้นทางดังกล่าวได้
สำหรับ 16ประเทศ ที่ประกาศเตือนให้นักท่องเที่ยว ระมัดระวังการเดินทางเข้ามาท่องเที่ยวในประเทศไทย ได้แก่ อังกฤษ ฝรั่งเศส สวีเดน ญี่ปุ่น ไต้หวัน แคนาดา ออสเตรเลีย อิสราเอล บราซิล สิงคโปร์ เบลเยียม สเปน เนเธอร์แลนด์ นอร์เวย์ เยอรมนี และฮังการี
MThai News
