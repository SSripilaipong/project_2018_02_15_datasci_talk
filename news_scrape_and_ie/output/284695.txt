“สภาหอการค้าแห่งประเทศไทย” ร้องทุกฝ่ายยุติการชุมนุม หลังพ.ร.บ.นิรโทษกรรมถูกถอด ยันไม่เห็นด้วยอารยะขัดขืน ภาคธุรกิจต้องชำระภาษีเงินได้
นายอิสระ ว่องกุศลกิจ ประธานกรรมการอิสระ ว่องกุศลกิจ แห่งประเทศไทย ออกแถลงการณ์เรียกร้องให้ทุกฝ่ายคำนึงถึงผลกระทบเศรษฐกิจของประเทศโดยรวม ดังนั้น หอการค้าไทยและสภาหอการค้าไทย จึงแสดงจุดยืน 3 ประเด็นหลัก คือ ยึดมั่นต่อการต่อต้านคอร์รัปชัน และเห็นว่าการคัดค้าน พ.ร.บ.นิรโทษกรรม ที่เกี่ยวกับการทุจริตคอร์รัปชันได้สิ้นสุดลง โดยพรรคร่วมรัฐบาลได้ลงนามในสัตยาบัน ไม่นำเรื่องนี้กลับมาพิจารณาอีก
ทั้งนี้ขอให้ทุกฝ่ายลดการเผชิญหน้าและท้าทายซึ่งกันและกัน ไม่ใช้ความรุนแรง ที่จะทำให้เกิดความเสียหายต่อเศรษฐกิจ การค้า การลงทุน และความเชื่อมั่น ตลอดจนภาพลักษณ์ของประเทศในระยะยาว ทุกฝ่ายควรยึดผลประโยชน์ส่วนรวมของประเทศเป็นหลัก เพื่อให้ความสันติสุขกลับสู่ประเทศไทยอีกครั้ง
นอกจากนี้ สภาฯและหอการค้าไทย ยังเป็นห่วงสถานการณ์ชุมนุมคัดค้านร่างพระราชบัญญัตินิรโทษกรรม ที่อาจจะยืดเยื้อ และส่งผลกระทบต่อการขยายตัวของเศรษฐกิจในประเทศให้ชะลอตัว ซ้ำเติมสถานการณ์ในปัจจุบัน ขณะที่ไทยกำลังเข้าสู่ฤดูการท่องเที่ยว (ไฮซีซั่น) ซึ่งภาคการท่องเที่ยวเป็นตัวหัวใจหลักในการผลักดันรายได้เข้าสู่ประเทศ ช่วยทดแทนตัวเลขการส่งออกของไทยที่ชะลอตัวได้ และคาดว่าทั้งปีจะขยายตัวเพียง 1% เท่านั้น
ส่วนกรณีที่ผุ้ชุมนุมประกาศขอความร่วมมือให้ทุกฝ่ายหยุดงานในวันที่ 13-15 พ.ย.นี้ นายอิสระไม่เห็นด้วยกับแนวทางนี้ เพราะภาคธุรกิจต้องทำตามกฎหมายในการชำระภาษีเงินได้ ไม่เช่นนั้นจะผิดกฎหมาย และไม่ได้ประกาศให้พนักงานของบริษัทที่เป็นสมาชิกของหอการค้าไทยหยุดงานแต่อย่างใด
ด้านนายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย มองว่า หากสถานการณ์การชุมนุมทางการเมืองยืดเยื้อถึงไตรมาสแรกปี 2557 จะส่งผลกระทบให้เศรษฐกิจไทยสูญเสียรายได้จากภาคการท่องเที่ยว 3-5 หมื่นล้านบาท ทำให้การขยายตัวของเศรษฐกิจปีนี้ เติบโต 3.3-3.5% และปีหน้า สูญเสียรายได้จากการท่องเที่ยวประมาณ 1.1-1.5 แสนล้านบาท หรือเกือบ 2 แสนล้านบาท
อีกทั้งการขยายตัวทางเศรษฐกิจโตเพียง 4 -4.8% จากเดิมคาดว่า 5-5.1% แต่หากการชุมนุมเกิดความรุนแรง หรือการปะทะกัน เศรษฐกิจในปีนี้จะได้รับผลกระทบมากสุด หรือเติบโตเพียง 3-3.2% 
Mthai news
