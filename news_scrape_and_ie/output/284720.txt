สปส.ประกาศ จ่ายเงิน”บำเหน็จ-ชราภาพ”งวดแรกแก่ผู้ประกันตนใน ม.ค.57

นายสุรเดช วลีอิทธิกุล รองเลขาธิการฯสปส.กล่าวว่า ในปี 2557 เป็นปีแรกที่ สปส.จะจ่ายเงินสิทธิประโยชน์กรณีชราภาพทั้งที่เป็นเงินบำนาญและเงินบำเหน็จจากเดิมที่ผ่านมาจ่ายแค่เงินบำเหน็จเท่านั้น ซึ่ง สปส.คาดการณ์ว่าจะมีผู้ประกันตนที่มีอายุเกิน 55 ปี ที่ได้รับสิทธิประโยชน์กรณีชราภาพกว่า 130,000 คน โดยร้อยละ 70 จะรับเป็นเงินบำเหน็จเพราะส่งเงินสมทบไม่ครบ 180 เดือน อีกร้อยละ 30 จะรับเป็นเงินบำนาญเนื่องจากส่งเงินสมทบครบ 180 เดือนโดยจะต้องจ่ายเงินกองทุนประกันสังคมออกไปทั้งหมดกว่า 8 พันล้านบาท
ทั้งนี้สปส.ส่งหนังสือแจ้งไปถึงผู้ประกันตนที่มีสิทธิได้รับสิทธิประโยชน์กรณีชราภาพตั้งแต่เดือนตุลาคมที่ผ่านมา เพื่อแจ้งรายละเอียดต่างๆ ทั้งจำนวนงวดและเงินทั้งหมดที่ส่งเข้ากองทุนประกันสังคม ประเภทเงินสิทธิประโยชน์กรณีชราภาพที่มีสิทธิได้รับ และให้นำบัตรประชาชนมาแสดงเพื่อรับเงินสิทธิประโยชน์กรณีชราภาพโดยให้ไปยื่นขอรับสิทธิได้ที่สำนักงานประกันสังคมในพื้นที่ใกล้บ้าน
และหากประสงค์ทำงานต่อ ยังไม่มาขอรับสิทธิก็ทำได้และส่งเงินสมทบประกันสังคมต่อไปได้เรื่อยๆ จนถึงอายุ 60 ปี เมื่อเกษียณจากการทำงานแล้วมายื่นขอรับสิทธิประโยชน์กรณีชราภาพได้ โดยให้มายื่นรับสิทธิตั้งแต่เดือนมกราคม ปี 2557 จากนั้นจะใช้เวลาทั้งหมด 2 เดือนจึงจะสามารถโอนเงินผ่านบัญชีธนาคารได้
Mthai news
