ผู้ประกอบการอสังหาฯคาดปี57 ขยายตัว รอรับอานิสงส์โครงการลงทุน 2.2ล้านล้าน
นายทองมา วิจิตรพงศ์พันธ์ ประธานกรรมการและกรรมการผู้จัดการใหญ่บริษัท พฤกษา เรียลเอสเตท กล่าวว่า ประเมินภาพรวมธุรกิจอสังหาริมทรัพย์ปี 2557 จะขยายตัว 5% หากโครงการลงทุนโครงสร้างพื้นฐาน 2 ล้านล้านบาทเกิดขึ้น แต่ก็จะทำให้ต้นทุนในการก่อสร้างเพิ่มขึ้นตามไปด้วย โดยในส่วนของพฤกษานั้นได้เตรียมเปิดโครงการใหม่ในปี 57 ไว้กว่า 50 โครงการ โดยเน้นโครงการทาวน์เฮาส์มากกว่า 40% บ้านเดี่ยว 30% และจะเน้นไปยังตลาดต่างจังหวัดมากขึ้น เช่น ชลบุรี พัทยา และภูเก็ต เป็นต้น
ส่วนผลประกอบการของบริษัทปีนี้คาดว่าจะมีรายได้สูงสุดเป็นประวัติการณ์อีกครั้ง โดยจะมียอดขายกว่า 39,000-41,000 ล้านบาท สูงกว่าเป้าหมายที่ตั้งไว้ 35,400 ล้านบาท โดยยอดรายได้ที่จะรับรู้ในปีนี้จะสูงกว่า 36,000- 37,000 ล้านบาท จากเดิมที่คาดไว้ที่ 33,900 ล้านบาท แม้ว่าบริษัทจะเปิดตัวโครงการในช่วงปลายปีนี้ลดลงก็ตาม
ด้านนางสุวรรณา พุทธประสาท รองกรรมการผู้จัดการบริษัท ควอลิตี้เฮ้าส์ จำกัด (มหาชน)  เปิดเผยว่า คาดว่าปีนี้บริษัทจะมีกำไรสุทธิโตขึ้น 50% จากปีก่อนที่มีกำไรสุทธิ 2,300 ล้านบาท เนื่องจากยอดขายบ้านเดี่ยว ทาวน์เฮาส์ และคอนโดมิเนียมมีการเติบโตขึ้นอย่างมาก รวมถึงบริษัทมีการบริหารต้นทุนในการก่อสร้างดีขึ้น จากการปรับวิธีก่อสร้างทำให้สามารถลดการใช้แรงงานลง 2 ใน 3 จากปกติและลดเวลาก่อสร้างลงได้ ส่งผลให้ต้นทุนก่อสร้างปรับลดลงไปถึง 3-4%
ส่วนภาพรวมของตลาดอสังหาริมทรัพย์ในปีหน้า คาดว่าจะดีกว่าปีนี้ โดยเฉพาะในส่วนของคอนโดมิเนียมที่จะเติบโตมากที่สุด เนื่องจากภาพรวมเศรษฐกิจของปีหน้าที่จะเติบโตมากกว่าปีนี้ จากการบริโภคภายในประเทศและการส่งออกที่เริ่มฟื้นตัว
Mthai news

