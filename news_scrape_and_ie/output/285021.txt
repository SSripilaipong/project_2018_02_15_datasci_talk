“อภิสิทธิ์” แจงผลประกอบการ บมจ.ซีออยล์ ไตรมาส 3 กำไร 36 ล้านบาท จากยอดขายน้ำมันพุ่งสูง

นายอภิสิทธิ์ รุจิเกียรติกำจร ประธานกรรมการบริษัท ซีออยล์ จำกัด (มหาชน) (SEAOIL) ผู้จัดจำหน่ายน้ำมันเชื้อเพลิงและน้ำมันหล่อลื่นสำหรับการขนส่งทางทะเลและทางบก และธุรกิจบริการอื่นๆเผย ผลการดำเนินงานของบริษัทฯในช่วงไตรมาส 3ปี 2556 (กรกฏาคม-กันยายน) มีกำไรสุทธิ 25 ล้านบาท เพิ่มขึ้น 6.62 ล้านบาท หรือประมาณ 36.02 % (เทียบกับช่วงเดียวกันของปีก่อน) เพราะรายได้จากการจำหน่ายน้ำมัน และธุรกิจบริการอื่นๆ 788.18 ล้านบาท
อย่างไรก็ตามบริษัทมีกำไรก่อนหักภาษีและดอกเบี้ย(EBIT) 31.85 ล้านบาท เพิ่มขึ้น 4.69 ล้านบาท หากเทียบกับช่วงเดียวกันของปีก่อน และกำไรก่อนหักภาษีเงินได้ (EBT) 29.36 ล้านบาท เพิ่มขึ้น 4.66 ล้านบาท หรือประมาณ 18.87%
สำหรับรายได้ของบริษัทส่วนใหญ่มาจากการเพิ่มขึ้นของยอดขายในกลุ่มลูกค้าที่มีอัตรากำไรสูงและคาดว่าจะมีแนวโน้มเพิ่มขึ้นเรื่อยๆ ต่อไปในอนาคต โดยดูจากผลการดำเนินงาน 9 เดือนของปี 2556 มีรายได้จากการขายและบริการรวม 2,107.13 ล้านบาท เพิ่มขึ้นจากงวดเดียวกันของปีก่อน 80.24 ล้านบาทหรือเพิ่มขึ้น 3.96 % โดยบริษัทฯ มีกำไรสุทธิสำหรับ 9 เดือนเท่ากับ 66.58 ล้านบาท เพิ่มขึ้นจำนวน 21.59 ล้านบาทหรือเพิ่มขึ้น 48 %
นางสาวนีรชา ปานบุญห้อม กรรมการผู้จัดการบริษัท ซีออยล์ จำกัด (มหาชน) กล่าวว่า การที่ผลการดำเนินงานมีกำไรเพิ่มขึ้นสูงนั้น เพราะการเพิ่มขึ้นของยอดขายในกลุ่มลูกค้าที่มีอัตรากำไรสูง ประกอบกับบริษัทฯเข้าสู่ตลาด MAI จึงเริ่มเป็นที่รู้จักอย่างกว้างขวางจึงทำให้บริษัทฯ ได้รับการตอบรับที่ดีจากลูกค้าส่งผลให้รายได้และกำไรมีสัดส่วนที่เพิ่มขึ้น
MThai news
