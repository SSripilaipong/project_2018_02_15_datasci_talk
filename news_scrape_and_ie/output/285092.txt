นางสาวผ่องพรรณ เจียรวิริยะพันธ์ อธิบดีกรมพัฒนาธุรกิจการค้า เผยภายหลังจากที่ กรมฯได้ร่วมมือกับกรมราชทัณฑ์ จัดทำโครงการลดต้นทุนธุรกิจ SMEs โดยใช้แรงงานผู้ต้องขัง เพื่อช่วยเหลือธุรกิจที่มีการใช้แรงงานแบบเข้มข้น (Labor Intensive Industry) ซึ่งโครงการดังกล่าวได้เปิดตัวไปเมื่อเดือนกันยายนที่ผ่านมา

ขณะนี้มีผู้ประกอบธุรกิจแจ้งความประสงค์มายังกรมฯ ว่าต้องการจ้างแรงงานผู้ต้องขังที่มีฝีมือและทักษะวิชาชีพด้านต่าง ๆ เช่น ผลิตรถราง ตัดเย็บเสื้อผ้า แปรรูปคอนกรีตและอิฐบล๊อก ทำอัญมณีและเครื่องประดับ เฟอร์นิเจอร์ไม้ เป็นต้น แสดงให้เห็นว่ามีผู้ประกอบธุรกิจเป็นจำนวนมากที่มีความเชื่อมั่นในฝีมือและศักยภาพของผู้ต้องขัง ในการผลิตสินค้าป้อนสู่ภาคอุตสาหกรรม
อธิบดีกรมพัฒนาธุรกิจการค้า กล่าวด้วยว่า โครงการลดต้นทุนธุรกิจ SMEs นอกจากจะเป็นการช่วยเหลือผู้ประกอบธุรกิจ SMEs แล้วยังเป็นการส่งเสริมและพัฒนาทักษะผู้ต้องขังให้ได้รับโอกาสในการพัฒนาตนเอง โดยใช้เวลาให้เกิดประโยชน์ ช่วยสร้างรายได้ให้กับผู้ต้องขัง และสามารถใช้เป็นวิชาชีพติดตัวออกไปประกอบอาชีพเลี้ยงตนเองและครอบครัวในอนาคตเมื่อพ้นโทษ
รวมถึงเป็นการเตรียมความพร้อมให้ผู้ต้องขังก่อนกลับคืนสู่สังคมช่วยลดปัญหาสังคมและผู้ต้องขังไม่หวนกลับไปทำสิ่งผิดกฎหมายซ้ำอีก ทั้งนี้ขอเชิญชวนธุรกิจ SMEsทั่วประเทศที่มีความสนใจใช้แรงงานผู้ต้องขังที่มีคุณภาพ สามารถยื่นใบสมัครแสดงความต้องการได้ที่กรมพัฒนาธุรกิจการค้า ทั้งในส่วนกลางและส่วนภูมิภาค
ส่วนกลางที่สนามบินน้ำหรือสำนักงานพัฒนาธุรกิจการค้าในเขตกรุงเทพมหานคร ทั้ง 6 แห่ง (ปิ่นเกล้า พหลโยธิน รัชดาภิเษก สุรวงศ์ ศรีนครินทร์ และศูนย์ราชการฯ ถ.แจ้งวัฒนะ) ส่วนภูมิภาค ณ สำนักงานพัฒนาธุรกิจค้าทุกจังหวัด และสำนักงานพัฒนาธุรกิจการค้าสาขาหัวหิน เมืองพัทยา แม่สอด และเกาะสมุย
MThai News
