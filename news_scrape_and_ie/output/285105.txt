กลุ่มสามารถฯ เปิดตัวกล่องรับสัญญาณทีวีดิจิตอล ฟุ้งได้รับอนุญาตจำหน่ายรายแรกของไทย

นายทวี อุดมกิจโชติ กรรมการผู้จัดการ บริษัท สามารถวิศวกรรม จำกัด กล่าวว่า กลุ่มสามารถได้รับอนุญาตจำหน่ายกล่องรับสัญญาณทีวีดิจิตอล หรือ เซตท็อปบ็อกซ์ (Set Top Box) จาก กสทช. เป็นรายแรกและรายเดียวในขณะนี้ โดยมีราคากล่องละ 1,155 บาท และเสาสัญญาณ แบบติดตั้งภายนอกอาคาร ราคา 270 บาท และติดตั้งภายในอาคาร 490 บาท โดยประชาชนสามารถซื้อควบคู่กัน หรือแยกซื้ออย่างใดอย่างหนึ่งไปติดตั้งร่วมกับอุปกรณ์รับ-ส่งสัญญาณทีวีดิจิตอลของยี่ห้ออื่นได้ด้วยตนเอง
ทั้งนี้ หากประเมินจากการแจกคูปองจำนวน 22 ล้านครัวเรือนของ กสทช. จะพบว่าแต่ละบ้านโดยเฉลี่ย ต้องติดกล่องรับสัญญาณ 1.8-2 กล่อง ซึ่งคาดว่า ในอีก 3 ปีข้างหน้า จะขายกล่องได้ประมาณ 40 ล้านกล่อง และหากคิดมูลค่าเฉลี่ยราคา 1,000 บาท จะมีมูลค่า 40,000 ล้านบาท ซึ่งมองว่าเป็นตลาดที่ใหญ่มาก และบริษัทมีความพร้อมจำหน่ายก่อนรายอื่น ทำให้มีความได้เปรียบหลังซุ่มบุกเบิกมากว่า 1 ปี
ส่วนเรื่องการประมูลทีวีดิจิตอล ได้ร่วมมือกับสยามสปอร์ต เข้าซื้อซองประมูลทีวีดิจิตอลช่องข่าว ในนามบริษัท ไอ-สปอร์ต มีเดีย จำกัด แต่ช่วงนี้อยู่ในช่วงไซเรนท์พีเรียต หรือ ห้ามให้สัมภาษณ์ หรือ ให้ข่าวที่เกี่ยวข้องกับการประมูลที่มีนัยสำคัญ ที่จะส่งผลให้เกิดการฮั้วการประมูล จนถึงช่วงเวลาที่มีการประกาศรายชื่อผู้ได้รับใบอนุญาต ไม่เช่นนั้นอาจผิดกฎกสทช.ได้
Mthai news
