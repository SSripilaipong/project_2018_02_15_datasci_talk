“สถิตย์ ลิ่มพงศ์พันธุ์” แย้มแผนพัฒนาตลาดหุ้นไทย ดันกองทุนโครงสร้างพื้นฐานไทยในอินโดจีนเข้าจดทะเบียน ต่างชาติยังเชื่อมั่นดึงหุ้นไทยคำนวณ MSCI แม้ไทยเผชิญวิกฤติการเมือง


นายสถิตย์ ลิ่มพงศ์พันธุ์ ประธานตลาดหลักทรัพย์แห่งประเทศไทย (ตลท.) เปิดเผยหลังเข้ารับตำแหน่งประธานตลาดหลักทรัพย์คนใหม่เมื่อวันที่ 18 ก.ย.ที่ผ่านมาว่า แนวทางในการพัฒนา
ตลาดหลักทรัพย์ไทยในช่วงต่อไป เน้นกลยุทธ์ด้านการเติบโต เพิ่มขนาดและมูลค่าของตลาดหุ้นไทย นำกองทุนโครงสร้างพื้นฐานของรัฐวิสาหกิจที่มีกำไรดีๆ เข้ามาจดทะเบียนในตลาดมากขึ้น
“โอกาสที่จะแปรรูปรัฐวิสาหกิจเพื่อเข้าจะทะเบียนในตลาดหลักทรัพย์คงทำได้ยาก จึงมองไปที่กองทุนโครงสร้างพื้นฐานของรัฐวิสาหกิจที่มีศักยภาพการทำกำไรที่ดี เช่น การไฟฟ้าฝ่ายผลิตแห่งประเทศไทย (กฟผ.) บริษัทผลิตไฟฟ้า จำกัด (มหาชน) เพราะการลงทุนในกองทุนโครงสร้างพื้นฐานจะไม่กระทบต่อความเป็นเจ้าของ”
นอกจากนี้ ยังสนับสนุนให้บริษัทไทยที่ไปดำเนินธุรกิจในต่างประเทศ และมีกำไรที่ดีกลับมาจดทะเบียนในตลาดหุ้นไทย เช่น บริษัทซีเค พาวเวอร์ จำกัด ซึ่งเป็นบริษัทขายไฟฟ้าจากพลังงานทดแทน หรือ บริษัท อมตะ เวียดนาม ซึ่งเป็นผู้พัฒนาอุตสาหกรรมรายใหญ่ของเวียดนาม
นอกจากนี้อาจหมายถึงการเข้ามาจดทะเบียนของบริษัทในประเทศอินโดจีนในอนาคต ซึ่งกรณีนี้จะทำให้นักลงทุนมองภาพของตลาดหุ้นไทยในลักษณะ “Thailand Plus Indochina” หรือตลาดที่มีสินค้าทั้งบริษัทไทยและบริษัทในอินโดจีน ซึ่งถือเป็นจุดขายที่ดีอีกอย่างของตลาดหุ้นไทย
ขณะเดียวกัน ก็พัฒนาคุณภาพสินค้า ความสามารถในการผลิตสินค้า และจำนวนสินค้าที่ผลิตได้ของบริษัทที่จดทะเบียนในตลาดหลักทรัพย์ของไทย และบริษัทที่กำลังจะเข้ามาจดทะเบียน
ในตลาดหลักทรัพย์ให้ดีขึ้น เป็นอีกแนวทางหนึ่งที่ตลาดหลักทรัพย์ต้องการส่งเสริม โดยได้ประสานงานกับ “สถาบันเพิ่มผลผลิตแห่งชาติ” ของกระทรวงอุตสาหกรรม ให้เข้ามาช่วยเหลือให้คำแนะนำ
ในการเพิ่มผลผลิตกับบริษัทที่กำลังจะเข้ามาจดทะเบียนในตลาดหลักทรัพย์ โดยเฉพาะตลาดหลักทรัพย์ MAI ซึ่งจะช่วยสร้างความเข้มแข็งให้กับบริษัทไทย และเศรษฐกิจไทยมากขึ้น
ประธานตลาดหลักทรัพย์กล่าวด้วยว่า ในข้อเท็จจริง พื้นฐานของเศรษฐกิจไทยและบริษัทจดทะเบียนในตลาดหลักทรัพย์ของไทยยังอยู่ในเกณฑ์ที่ดี และนักลงทุนต่างชาติมีความเข้าใจ ถึงแม้ว่าจะมีปัญหาการชุมนุมทางการเมือง รวมทั้งเสถียรภาพทางการเมืองของประเทศ แต่หากการชุมนุมไม่ยืดเยื้อ และไม่มีเหตุการณ์ความรุนแรง เชื่อว่านักลงทุนจะยังเข้าใจอยู่

“ตลอดทั้งปีนี้เป็นปีที่ตลาดหุ้นมีเงินออกตลอดทั้งปี นักลงทุนต่างชาติขายสุทธิต่อเนื่อง ในขณะที่เศรษฐกิจขยายตัวได้ในอัตราที่ไม่สูง และยังมีปัญหาการเมืองเข้ามาอีก แต่หากพิจารณาความ มั่นใจของการลงทุนของต่างชาติในพื้นฐานของเศรษฐกิจ และความแข็งแกร่งของบริษัทของไทยผ่านการคำนวณน้ำหนักหุ้นไทยของดัชนี MSCI (Morgan Stanley Capital Inter-national) ในปีนี้จะพบว่าปีนี้เป็นปีที่หุ้นไทยได้รับการนำไปคำนวณในดัชนีดังกล่าวเพิ่มขึ้นมากที่สุดถ้าเทียบกับปีอื่น และมากกว่าประเทศอื่นๆ ในภูมิภาคนี้ด้วย”
ทั้งนี้ ในดัชนี MSCI Global Standard Indices มีหุ้นที่ถูกนำไปคำนวณเพิ่มในปีนี้ 6 ตัว คือ TRUE, TMB, BTS, HMPRO, INTUCH และ MINT ขณะที่ดัชนี MSCI Global Small Cap Indices มีหุ้นถูกนำไปคำนวณเพิ่มมากถึง 30 ตัว นายสถิตย์ กล่าวอีกว่า การที่ MSCI นำหุ้นไทยไปคำนวณ แสดงให้เห็นว่าพื้นฐานทางเศรษฐกิของไทยในสายตานักลงทุนต่างชาติยังดีมาก และมีความเป็นไปได้ที่นักลงทุนต่างชาติจะกลับมาลงทุนในตลาดหุ้นไทยในช่วงต่อไปอีก
หากพิจารณาจาก Forward P/E หรือราคาต่อกำไรต่อหุ้นล่วงหน้าของตลาดหุ้นไทยอยู่ที่ 13 เท่า ซึ่งถือว่าไม่สูง เมื่อเทียบกับประเทศเพื่อนบ้าน และหากใช้คำนวณจากอัตราการขยายตัวของมูลค่าตลาดหุ้นไทยล่วงหน้า (For-ward Growth) ซึ่งขยายตัวปีละประมาณ 15-16%
“ทั้งหมดนี้ เป็นแนวทางและคำตอบว่า ในช่วงสถานการณ์ที่ประเทศไทยอาจจะมีความไม่แน่นอนทางการเมืองต่อไปในอนาคต พื้นฐานที่ยังแข็งแรงของเศรษฐกิจไทย และศักยภาพที่แข็งแรงของบริษัทจะช่วยสร้างความน่าสนใจให้ตลาดหุ้นไทยฝ่าไปได้”
MThai News
