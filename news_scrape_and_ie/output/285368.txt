กิตติรัตน์ จี้ กนง.ลดดอกเบี้ย หวังนักลงทุนต่างชาติ กระตุ้นเศรษฐกิจประเทศ

นายกิตติรัตน์ ณ ระนอง รองนายกรัฐมนตรีและรัฐมนตรีว่าการกระทรวงการคลังเปิดเผยว่าหากจะดึงดูดนักลงทุนต่างชาติให้เข้ามาลงทุนในประเทศไทย ทางธนาคารแห่งประเทศไทย (ธปท.) อาจจะต้องมีการปรับลดอัตราดอกเบี้ยนโยบายลงอีก เพื่อเป็นการช่วยกระตุ้นเศรษฐกิจ ซึ่งบางประเทศต้องการดึงดูดนักลงทุน จึงต้องใช้นโยบายในการปรับลดอัตราดอกเบี้ย และดูจากทิศทางของ ธปท.แล้ว ยังมีความกังวลว่า ควรจะต้องมีการปรับลดอัตราดอกเบี้ยลงอีก
ขณะที่นักลงทุนทั้งในและต่างประเทศได้คลายความกังวลต่อสถานการณ์การชุมนุมทางการเมืองที่เกิดขึ้น ณ ขณะนี้แล้ว พร้อมกันนี้ ยังมั่นใจว่าทางรัฐบาลจะสามารถดูแลสถานการณ์ต่างๆ ให้เรียบร้อยได้ เพราะสำหรับการลงทุนในระบบคมนาคมของประเทศ ตนมั่นใจเป็นอย่างยิ่งว่า จะเกิดขึ้นแน่นอน โดยหลายฝ่ายได้ให้ความเห็นเป็นเอกฉันท์แล้วว่า การลงทุนในด้านคมนาคมมีความจำเป็นต่อประเทศ
ทั้งนี้ จากการสำรวจและได้หารือกับหน่วยงานที่เกี่ยวข้องในภาคธุรกิจต่างลงความเห็นว่า ภาคธุรกิจในประเทศและต่างประเทศทุกฝ่ายมีความสบายใจและมั่นใจกับสถานการณ์การชุมนุมทางการเมืองว่า จะสามารถคลี่คลายลงได้ หลังจากที่ทุกฝ่ายได้มีการพูดจากัน และชุมนุมในกรอบตามข้อเรียกร้อง สำหรับการลงทุนด้านคมนาคมจะต้องเกิดขึ้นแน่ เพราะหลายภาคส่วนได้ให้ความเห็นเป็นเอกฉันท์แล้วว่า ด้านคมนาคมมีความจำเป็นต่อประเทศ
MThai news
