บัตรกรุงไทย KTC แจงผลกำไร308 ล้านบาท ในไตรมาส 3 ฐานสมาชิกรวม 2.18 ล้านบัญชี ขณะที่เอ็นพีแอลเพียง 3.9%
นายระเฑียร  ศรีมงคล  ประธานเจ้าหน้าที่บริหาร บมจ. บัตรกรุงไทย (KTC) แจงบริษัทมีกำไรสุทธิในไตรมาสที่ 3 เท่ากับ 308 ล้านบาท เติบโต 134% จากช่วงเดียวกันของปี 2555  เพราะรายได้รวมเพิ่มขึ้น 10% อยู่ที่ 3,423 ล้านบาท จาก 3,117 ล้านบาท รายได้ดอกเบี้ยรับ  และรายได้ค่าธรรมเนียม  ในไตรมาสนี้เท่ากับ 2,125 ล้านบาท และ 893 ล้านบาทตามลำดับ ขณะที่จำนวนหนี้สูญและหนี้สงสัยจะสูญเพิ่มขึ้นจากการตั้งสำรองหนี้สงสัยจะสูญ แต่ค่าใช้จ่ายการบริหารงานและค่าใช้จ่ายทางการเงินลดลง อยู่ที่ 1,374 ล้านบาท และ 472 ล้านบาท ตามลำดับ
ทั้งนี้ผลงานของบริษัทที่ออกมาดี เพราะบริษัทจัดแคมเปญการตลาดที่แปลกใหม่ อีกทั้งวิเคราะห์ความต้องการของลูกค้า เพื่อกระตุ้นธุรกิจและลูกค้าได้รับความคุ้มค่าทุกการใช้จ่ายผ่านบัตรเครดิต และการเสริมสภาพคล่องทางการเงินให้กับสินเชื่อบุคคล ซึ่งได้รับการตอบรับที่ดีจากสมาชิก ทำให้พอร์ตลูกหนี้สุทธิรวมเติบโต และรายได้ของบริษัทฯ เพิ่มขึ้นต่อเนื่อง
นอกจากนี้บริษัทฯ ได้ทำการปรับระบบการบริหารจัดการหนี้ตั้งแต่ก่อนเป็นหนี้เสีย (Pre-Delinquent) ทำให้แก้ปัญหาการเกิดหนี้เสียได้อย่างรวดเร็ว ควบคุมคุณภาพพอร์ตลูกหนี้ได้ดีขึ้น โดยวัดจากลูกหนี้ที่ไม่ก่อให้เกิดรายได้ (NPL) ของพอร์ตรวมในไตรมาสนี้เท่ากับ 3.9% ลดลงจากไตรมาส 3ปีก่อน นอกจากนี้ ยังมีการควบคุมค่าใช้จ่ายการบริหารงานและค่าใช้จ่ายทางการเงินให้ลดลงจากงวดเดียวกันของปีก่อน ทำให้ผลกำไรไตรมาสนี้เติบโตกว่าเท่าตัว
ทั้งนี้ KTC ฐานสมาชิกรวม 2.18 ล้านบัญชี ประกอบด้วย บัตรเครดิต 1,550,887 บัตร ยอดลูกหนี้บัตรเครดิตสุทธิ 30,708 ล้านบาท สินเชื่อบุคคล “เคทีซี แคช” เท่ากับ 629,703 บัญชี ยอดลูกหนี้สินเชื่อบุคคลเคทีซี แคช สุทธิ 13,400 ล้านบาท เป็นต้น
MThai News
