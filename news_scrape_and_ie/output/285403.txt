บลจ. กสิกรไทย โชว์มูลค่าทรัพย์สินที่บริหาร (AUM) ทะลุ 900,000 ล้านบาท เหตุนักลงทุนมั่นใจฝีมือการบริหาร

นายจงรัก รัตนเพียร ประธานกรรมการบริหาร บริษัทหลักทรัพย์จัดการกองทุน กสิกรไทย จำกัด (บลจ. กสิกรไทย) เผยบริษัทมีมูลค่าทรัพย์สินสุทธิภายใต้การบริหาร (Asset Under Management: AUM)  ล่าสุด ณ วันที่ 8 พฤศจิกายน 2556 มีมูลค่ารวมอยู่ที่ประมาณ 901,967 ล้านบาท ถือเป็นบริษัทหลักทรัพย์จัดการกองทุนรายแรกที่สามารถเติบโตขึ้นเหนือระดับ 9 แสนล้านบาทได้สำเร็จ และเพิ่มขึ้นจาก ณ สิ้นปี 2555 กว่า 51,000 ล้านบาท โดยบริษัทยังคงครองส่วนแบ่งการตลาดอันดับ 1 ในทุกกลุ่มธุรกิจกองทุนได้อย่างต่อเนื่อง
“มูลค่าทรัพย์สินที่เหนือระดับ 9 แสนล้านบาท ถือเป็นสัญญาณแสดงการเติบโตอย่างต่อเนื่อง รวมทั้งสะท้อนถึงความเชื่อมั่นของผู้ลงทุนทั้งในส่วนผู้ลงทุนบุคคลและโดยเฉพาะอย่างยิ่งผู้ลงทุนสถาบัน ซึ่งให้การตอบรับกองทุนส่วนบุคคลของบริษัทเข้ามาเป็นจำนวนมาก ส่งผลให้กลุ่มธุรกิจกองทุนส่วนบุคคลในปีนี้เติบโตขึ้นถึง 20% เมื่อเทียบกับอุตสาหกรรมซึ่งเติบโตเพียง 9.6% เท่านั้น
โดยปัจจุบันกองทุนส่วนบุคคลมีส่วนแบ่งการตลาดอยู่ที่ 20.8% ด้านกองทุนสำรองเลี้ยงชีพมีส่วนแบ่งการตลาดอยู่ที่ 20.5% และด้านธุรกิจกองทุนรวมมีส่วนแบ่งการตลาดอยู่ที่ 23.7% โดยทั้ง 3 ธุรกิจกองทุน บลจ.กสิกรไทยยังคงครองความเป็นผู้นำตลาดได้อย่างต่อเนื่อง” นายจงรักกล่าว
โดยกลุ่มกองทุนยอดนิยมที่ได้รับการตอบรับจากนักลงทุนสูงสุด คือ กองทุนตราสารหนี้ประเภทกำหนดอายุโครงการ (Term Fund) ซึ่งได้เปิดเสนอขายกองทุนใหม่เป็นประจำทุกสัปดาห์ และเป็นกลุ่มกองทุนหลักที่สร้างการเติบโตให้กับบริษัท โดยปัจจุบันรวมเป็นมูลค่าเม็ดเงินกว่า 560,000 ล้านบาท ถือเป็นผู้นำตลาดในกองทุนรวมประเภทดังกล่าว ซึ่งกองทุนประเภท Term Fund เหมาะสำหรับผู้ลงทุนที่ยอมรับความเสี่ยงได้ต่ำ แต่ยังต้องการโอกาสรับผลตอบแทนในระดับที่น่าพอใจ
สำหรับกลุ่มกองทุนอื่นๆที่ได้ทยอยออกมาในปีนี้ อาทิ กองทุน K-MPLUS ซึ่งเน้นลงทุนในตลาดเงิน ได้แก่ เงินฝาก ตราสารหนี้ภาครัฐและเอกชน ทั้งในและต่างประเทศ นอกจากนี้ยังมีกองทุนรวมต่างประเทศที่เน้นการลงทุนในหุ้นจากภูมิภาคต่างๆทั่วโลก ได้แก่ กองทุน K-USXNDQ (ลงทุนในดัชนี NASDAQ100) กองทุน K-EUROPE (ลงทุนในหุ้นยุโรป)และ กองทุน K-ASIA (ลงทุนในหุ้นเอเชีย)
นอกจากนี้ยังรวมไปถึงกองทุนรวมอสังหาริมทรัพย์ KPNPF และกองทุนรวมโครงสร้างพื้นฐานโรงไฟฟ้าอมตะ บี.กริม เพาเวอร (ABPIF) ซึ่งเป็นกองทุนรวมโครงสร้างพื้นฐาน (Infrastructure fund) ที่ได้เริ่มออกมาเป็นปีแรก โดยทั้ง 2 กองได้รับการต้อนรับจากนักลงทุนเป็นอย่างดี ซึ่งเป็นส่วนหนึ่งที่ช่วยผลักดันให้ธุรกิจของกองทุนรวมมีมูลค่าสินทรัพย์เพิ่ม
MThai News
