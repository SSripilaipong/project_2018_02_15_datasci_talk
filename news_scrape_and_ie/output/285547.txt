คลังปลื้มเก็บรายได้เดือน ต.ค. 56 สูงเกินเป้า ทะลุ 1.7 แสนล้านบาท

นายสมชัย สัจจพงษ์ ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลังเปิดเผยว่าในเดือนตุลาคม 2556 ซึ่งเป็นเดือนแรกของปีงบประมาณ รัฐบาลจัดเก็บรายได้สุทธิ 178,477 ล้านบาท สูงกว่าเป้าหมาย 11,216 ล้านบาท หรือร้อยละ 6.7 (สูงกว่าเดือนเดียวกันปีที่แล้วร้อยละ 21.4) โดยการจัดเก็บรายได้ของ 3 กรมจัดเก็บภาษีสังกัดกระทรวงการคลังสูงกว่าเป้าหมาย 5,845 ล้านบาท หรือร้อยละ 3.8
สาเหตุสำคัญมาจากภาษีมูลค่าเพิ่ม ภาษีสุรา และภาษีเงินได้บุคคลธรรมดาที่จัดเก็บได้สูงกว่าประมาณการ สะท้อนถึงภาวะเศรษฐกิจในประเทศที่ยังเข้มแข็ง โดยเฉพาะการบริโภคที่ยังขยายตัว ประกอบกับการปรับโครงสร้างภาษีสรรพสามิตสุราในเดือนกันยายน 2556 ที่ส่งผลดีต่อการจัดเก็บรายได้ของรัฐบาล นอกจากนี้ การจัดเก็บรายได้ของหน่วยงานอื่นและการนำส่งรายได้รัฐวิสาหกิจสูงกว่าเป้า หมาย 1,482 และ 1,294 ล้านบาท หรือร้อยละ 32.5 และ 3.7 ตามลำดับ
ทั้งนี้ นายสมชัยฯ กล่าวเพิ่มเติมว่า “แม้ภาวะเศรษฐกิจของประเทศขณะนี้จะส่งสัญญาณชะลอตัว แต่ภายใต้นโยบายการสนับสนุนการขยายตัวทางเศรษฐกิจผ่านการลงทุนของภาครัฐที่จะส่งผลดีต่อเศรษฐกิจไทยในปี 2557 จึงทำให้มั่นใจว่าในปีงบประมาณ 2557 นี้ รัฐบาลจะสามารถจัดเก็บรายได้ตามเป้าหมายที่ 2.275 ล้านล้านบาท” 
 MThai news
