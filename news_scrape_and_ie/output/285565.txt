หุ้นสหรัฐ ปิดบวกทุกตลาด หลังเฟด ส่งสัญญาณคงนโยบายผ่อนคลายทางการเงิน ทองคำตลาดนิวยอร์กปรับเพิ่มขึ้น 17.90 ดอลลาร์  น้ำมันดิบตลาดไนเม็กซ์ลดลง 12 เซนต์

สำนักข่าวต่างประเทศรายงานว่า ดัชนีดาวโจนส์ตลาดหุ้นนิวยอร์กเมื่อคืนนี้ (14 พ.ย.) ปิดบวกทุกตลาด โดยดัชนีดาวโจนส์ เพิ่มขึ้น 54.59 จุด หรือ +0.35 เปอร์เซ็นต์ ปิดที่ 15,876.22 จุด เอสแอนด์พี เพิ่มขึ้น 8.62จุด หรือ +0.48 เปอร์เซ็นต์ ปิดที่ 1,790.62 จุด แนสแดค เพิ่มขึ้น 7.16 จุด หรือ +0.18 เปอร์เซ็นต์ ปิดที่ 3,972.74 จุด
หลังจากนางเจเน็ต เยลเลน ว่าที่ประธานธนาคารกลางสหรัฐ (เฟด) แถลงต่อคณะกรรมาธิการด้านการธนาคารของวุฒิสภาสหรัฐว่า เฟดจำเป็นต้องดำเนินการมากขึ้นเพื่อกระตุ้นการฟื้นตัวของเศรษฐกิจภายในประเทศ ซึ่งถ้อยแถลงดังกล่าวช่วยหนุนดัชนีดาวโจนส์ และ S&P 500 ดีดตัวขึ้นแตะระดับสูงสุดระดับใหม่
ขณะที่ราคาน้ำมันดิบตลาดไนเม็กซ์ของสหรัฐ งวดส่งมอบเดือน ธ.ค. ลดลง 12 เซนต์ หรือ -0.13 เปอร์เซ็นต์ปิดที่ 93.76 ดอลลาร์สหรัฐต่อบาร์เรล ส่วนเบรนท์ลอนดอน งวดส่งมอบเดือนเดียวกัน เพิ่มขึ้น 1.42 ดอลลาร์ปิดที่ 108.54 ดอลลาร์ต่อบาร์เรล
ด้านราคาทองคำตลาดนิวยอร์ก ปรับเพิ่มขึ้น 17.90 ดอลลาร์ หรือ +1.41เปอร์เซ็นต์ ปิดที่ 1,286.30 ดอลลาร์สหรัฐต่อออนซ์
MThai news
