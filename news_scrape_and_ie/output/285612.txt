กสิกรไทย เปิดสินเชื่อประหยัดพลังงาน วงเงินสูงสุด 2 ล้าน ให้กู้นาน 3 ปี ดอกเบี้ยต่ำ เน้นลูกค้าเอสเอ็มอี

นายบุนชาน กุลวทัญญู ผู้ช่วยกรรมการผู้จัดการ ธนาคารกสิกรไทย เปิดเผยว่าธนาคารได้ออกบริการสินเชื่อประหยัดไฟกสิกรไทย (K-Top Up Loan for Energy Saving (Lighting Solution)) เพื่อให้กู้กับลูกค้าเอสเอ็มอีที่ต้องการลงทุนเปลี่ยนมาใช้หลอดแอลอีดีประหยัดพลังงาน โดยโครงการนี้ลูกค้าเก่าของธนาคารไม่ต้องใช้หลักประกัน และอนุมัติได้ภายใน 2 วัน ให้กู้วงเงินเต็ม 100% วงเงินสูงสุด 2 ล้านบาทต่อราย ให้กู้นาน 3 ปี คิดดอกเบี้ยตามความเสี่ยงของลูกค้า อาจเป็นดอกเบี้ยเงินกู้ลูกค้าชั้นดี (เอ็มแอลอาร์) หรือเอ็มแอลอาร์ลบ
ทั้งนี้ ธนาคารได้ตั้งเป้าปล่อยกู้โครงการเปลี่ยนหลอดแอลอีดีไว้ที่ 500 ล้านบาท ให้กู้ 5 แสนบาท ถึง 2 ล้านบาทต่อราย ถึงจะเป็นวงเงินที่ปล่อยกู้ได้น้อย แต่ก็เป็นการต่อยอดไปให้กู้เกี่ยวกับการลงทุนประหยัดพลังงานด้านอื่นๆในโครงการ K Energy Saving Guarantee Program หรือสินเชื่อรับประกันการประหยัดพลังงาน ที่ให้คำปรึกษาด้านการจัดการพลังงานอย่างครบวงจรกับผู้ประกอบการ ซึ่งมีบริษัทจัดการด้านพลังงาน (Esco) มาให้คำปรึกษาและรับประกันประหยัดพลังงาน ที่ธนาคารตั้งเป้าหมายปล่อยกู้ไว้ 3,000 ล้านบาท เพื่อเป็นการสนับสนุนการใช้พลังงานและธุรกิจสีเขียวที่เป็นมิตรต่อสิ่งแวดล้อมได้” นายบุนชาน กล่าว
ด้านนายประมวล จันทร์พงษ์ อธิบดีกรมพัฒนาพลังงานทดแทนและอนุรักษ์พลังงาน (พพ.) กระทรวงพลังงาน กล่าวว่ากรมได้จัดโครงการส่งสริมการลงทุนเพื่อเปลี่ยนอุปกรณ์ในการประหยัดพลังงานโดยให้เงินอุดหนุนสูงสุด 30% ของมูลค่าการลงทุนทั้งหมด วงเงินสูงสุด 3 ล้านบาทเช่น ถ้าเอสเอ็มอีมากู้ลงทุนเปลี่ยนหลอดแอลอีดี วงเงิน 2 ล้านบาท และทำตามหลักเกณฑ์ที่กำหนดและมีระยะเวลาคืนทุนใน 7 ปี ก็จะได้เงินอุดหนุนจาก พพ. 30% หรือ6 แสนบาท เป็นต้น
MThai news
