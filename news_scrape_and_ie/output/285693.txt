บสก.โชว์ผลงานจัดประมูลทรัพย์ปีนี้ กวาดรายได้ไปกว่า 1,600 ล้านบาท พร้อมเดินหน้ารุกกระตุ้นยอดขายทรัพย์ส่งท้ายปี ในงานมหกรรมบ้านและคอนโดฯ ครั้งที่ 29
นายกฤษณ์ เสสะเวช กรรมการผู้จัดการใหญ่ บริษัทบริหารสินทรัพย์ กรุงเทพพาณิชย์ จำกัด หรือ BAM เผยปีนี้ได้จัดประมูลทรัพย์เด่น ทำเลดี ให้กับนักลงทุนและผู้ที่สนใจถึง 3 ครั้ง ได้รับการตอบรับเป็นอย่างดี สามารถจำหน่ายทรัพย์สินรอการขายได้ทั้งสิ้น 10 รายการ มูลค่ารวม 1,663,668,110 บาท สูงกว่าเป้าหมายซึ่งวางไว้ที่ 1,100 ล้านบาท
สำหรับทรัพย์ที่อนุมัติประมูลขายทั้ง 3 งาน ประกอบด้วย 1. อาคารสำนักงาน 4 ชั้น 3 คูหา (90 ตร.ว.) ถ.พระราม 3 เขตยานนาวา จ.กรุงเทพฯ 2. ที่ดินเปล่า (18-1-11 ไร่) ถ.สุขสวัสดิ์ จ.สมุทรปราการ 3. ที่ดินพร้อมสิ่งปลูกสร้าง (132-3-56 ไร่) ถ.เชียงใหม่-ฮอด จ.เชียงใหม่ 4. ที่ดินเปล่า (7-1-16.3 ไร่) ถ.ท่าดินแดง เขตคลองสาน จ.กรุงเทพฯ 5. ที่ดินเปล่า (51-3-84 ไร่) ถ.บางนา-ตราด จ.สมุทรปราการ
6. ที่ดินพร้อมสิ่งปลูกสร้าง (14-1-80.2 ไร่) ถ.มหิดล จ.เชียงใหม่ 7.ที่ดินเปล่า (23-2-84 ไร่) ถ.สุขุมวิท จ.ชลบุรี 8. ที่ดินเปล่า (4-3-61 ไร่) โครงการกรีนวัลเล่ย์ ถ.บางนา-ตราด กม.15 จ.สมุทรปราการ 9. ที่ดินเปล่า (22-1-95 ไร่) ถ.บางนา-ตราด กม.45 จ.ฉะเชิงเทรา 10. ที่ดินเปล่าพร้อมสิ่งปลูกสร้าง (116-0-73.6 ไร่) โครงการสินธร-มหาชัย จ.สมุทรสาคร
ปัจจุบัน BAM มีทรัพย์สินรอการขาย NPA ณ เดือนกันยายน 2556 จำนวน 11,472 รายการ มูลค่า 37,010 ล้านบาท ขณะที่ในช่วง 10 เดือนที่ผ่านมา มียอดขายทรัพย์ 2,130 รายการ รวมจำนวน 6,406 ล้านบาท โดยประเภททรัพย์ที่มียอดจำหน่ายสูงสุด คือ ที่ดินเปล่า 1,190 รายการ คิดเป็นมูลค่า 3,938 ล้านบาท ในช่วงระหว่างวันที่ 14-17 พฤศจิกายน 2556 BAM ยังได้ร่วมออกบูธในงานมหกรรมบ้านและคอนโด ครั้งที่ 29 ณ ศูนย์การประชุมแห่งชาติสิริกิติ์ โดยได้คดเลือกทรัพย์สินคุณภาพดีจำนวน 322 รายการ มูลค่าประมาณ 3,700 ล้านบาทอ ไปวางจำหน่าย
นอกจากนี้ลูกค้าทั่วประเทศทุกรายที่ซื้อทรัพย์และโอนกรรมสิทธิ์ภายในวันที่ 15 ธันวาคม 2556 ยังมีสิทธิ์ได้รับคูปองชิงรางวัลในโอกาสครบรอบ 15 ปี ของ BAM รวมจำนวน 99 รางวัล มีทั้งรถยนต์ แพ็กเกจทัวร์เกาหลี ทองคำแท่ง และรถจักรยานยนต์ เป็นต้น
โดยงานนี้ตั้งเป้ายอดขายทรัพย์ จำนวน 200 ล้านบาท ขณะเดียวกันลูกค้าที่ซื้อทรัพย์ประเภทที่อยู่อาศัยกับ BAM ธนาคารออมสิน เสนอสินเชื่อที่อยู่อาศัยอัตราดอกเบี้ยคงที่ 4.5% นาน 3 ปี ฟรีค่าประเมินราคาหลักทรัพย์ และสามารถกู้ได้สูงสุด 90% ของราคาซื้อทรัพย์ และสินเชื่อจากธนาคารทหารไทย จำกัด (มหาชน) คิดอัตราดอกเบี้ย 0% นาน 2 เดือน ฟรีค่าธรรมเนียมสำรวจหลักทรัพย์ และฟรีค่าประกันอัคคีภัย 
 MThai News
