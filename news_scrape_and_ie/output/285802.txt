งานลอยกระทงปีนี้ตรงกับวันที่ 17  พฤศจิกายน 2556 แม้จะมีเหตุการณ์อึมครึมในบ้านเราช่วงนี้ แต่หลายสถานที่ยังคงจัดงานเช่นเดิม ที่สำคัญเป็นจังหวะรับทรัพย์ของใครบางคนที่มองเห็นจังหวะในการทำมาหากิน เพราะเมื่อมีนักท่องเที่ยวมากมาย ก็ต้องจับจ่ายใช้สอยซื้อของกิน ของใช้ และซื้อกระทงกัน

ทั้งนี้มหาวิทยาลัยหอการค้าไทย เผยผลสำรวจพฤติกรรมการใช้จ่ายของผู้บริโภคในช่วงวันลอยกระทงประจำปี 2556 พบว่ากลุ่มตัวอย่างใช้จ่ายในช่วงวันลอยกระทงเฉลี่ยคนละ 1,539 บาท ขณะที่มูลค่าการใช้จ่ายรวมของคนในกรุงเทพฯ และปริมณฑลอยู่ที่ 3,851 ล้านบาท และมูลค่าการใช้จ่ายรวมของคนในต่างจังหวัดอยู่ที่ 7,025 ล้านบาท ส่งผลให้เทศกาลลอยกระทงปีนี้มีเม็ดเงินสะพัดรวม 10,877 ล้านบาท เพิ่มขึ้น 5.6 % เมื่อเทียบกับปีก่อน
นอกจากนี้จากราคาสินค้าที่แพงขึ้น อาทิ ราคากระทงพลุ (ดอกไม้ไฟ) อาหาร  ดอกไม้ และค่าเดินทาง ดังนั้น ผู้ตอบแบบสอบถามส่วนใหญ่ถึง 43.7%  จึงระบุว่าซื้อสินค้า ในจำนวนชิ้นเท่าเดิม ส่วนอีก 28.1%  ระบุซื้อสินค้าลดลง และอีก 25.7% ระบุซื้อเพิ่มขึ้นเล็กน้อย จากการสำรวจเก็ยังแน่ใจว่าการใช้จ่ายช่วงวันงานไม่น้อยเลยทีเดียว
วันนี้ MThai News ขอจัดอันดับ 10สถานที่ทำเลทำเงิน ในช่วงวันลอยกระทง 10 แห่ง (ใกล้ที่ไหนขายที่นั่น)
1. เอเชียทีค เดอะ ริเวอร์ฟร้อนท์ 
เทศกาลสีสันแห่งสายน้ำ ณ เอเชียทีค เดอะ ริเวอร์ฟร้อนท์ ที่ย่านเมืองเก่า “เจริญกรุง” กับงาน “สีสันแห่งสายน้ำ มหกรรมลอยกระทง” จัดวันที่ 15-17 พฤศจิกายน 2556 ณ สถานที่ท่องเที่ยวฮ็อต ฮิต ของย่านนี้ Asiatique The Riverfront (เอเชียทีค เดอะ ริเวอร์ฟร้อนท์) เป็น 1 สถานที่สำหรับพี่น้องชาว กทม. ที่จัดงานใหญ่ในปีนี้ โดยภายในงานจะได้พบกับ การแสดง แสง สี เสียง ตระการตา และพลุประกอบกลางแม่น้ำ ตื่นตาไปกับเรือไฟฟ้าขนาดใหญ่ และการแสดงสุดยอดประเพณีไทย 4 ภาค ขอบอกว่าฝรั่งมาเที่ยวที่นี่มาที่สุดในกทม.ขายที่นี่รวยแม่นๆ
2.สะพานพระราม 8 
สะพานที่สวยที่สุดในประเทศไทย เหมาะแก่การทำมาค้าขาย และการลอยกระทงอย่างยิ่งยวด ช่วงลอยกระทงบริเวณเชิงสะพานพระราม 8  คนแน่นเอี้ยดเยอะจนแทบจะเดินชนกันเลยก็ว่าได้ เพราะที่นี่มีบรรยากาศดี โรแมนติก วิวก็งามตา แถมเรายังได้บรรยากาศลอยกระทงริมน้ำแบบดั้งเดิมกันอีกด้วย ถ้าขายพลุสวยๆ คนจุดใต้สะพาน บรรยากาศงามแท้ๆ
3.อุทยานประวัติศาสตร์สุโขทัย 
งานประเพณีลอยกระทง เผาเทียน เล่นไฟ สุโขทัย จัด 13-17 พฤศจิกายน 2556 มีพิธีรับรุ่งอรุณแห่งความสุข การสาธิต โคมชักโคมแขวน การแสดงพลุ ตะไล ไฟพะเนียง การแสดงแสง เสียงศิลปวัฒนธรรมประเพณีของจังหวัดสุโขทัย การจัดกิจกรรมชุมชนโบราณ ตลาดแลกเบี้ย (ตลาดปสาน) การละเล่นพื้นบ้าน การแสดงทางวัฒนธรรมไทย สาธิตการทำอาหารไทยพื้นบ้าน และสินค้าพื้นเมืองของชาวชุมชน ใครยังไม่จองทำเลขายของรีบจองด่วน

4.จังหวัดเชียงใหม่ 
งานประเพณียี่เป็ง จัดงาน 16-18 พฤศจิกายน 2556 แนะนำ 2 ที่ในเชียงใหม่ เริ่มงานที่ถนนช้างคลาน ย่านไนท์บาซาร์ อำเภอเมือง จังหวัดเชียงใหม่ รวมถึงการปล่อยโคมประทีป ณ ธุดงคสถานล้านนา อ.สันทรายจ.เชียงใหม่ มีบริการรถรับส่ง อาหารขันโตก ของที่ระลึก และการปล่อยโคมถวายเป็นพุทธบูชา เชียงใหม่ขอแนะนำพ่วง 2 ที่นะ ใครขายโคมประทีปหน้างานได้รับทรัพย์แน่แต้ๆเจ๊า
5.จังหวัดตาก 
ประเพณีลอยกระทงสายไหลประทีป 1000 ดวง เชิงสะพานสมโภชกรุงรัตนโกสินทร์ 200 ปี อำเภอเมือง งาน15 พฤศจิกายน 2556 – 20 พฤศจิกายน 2556 มีการแข่งขันกระทงสายไหลประทีป 1000 ดวง จะแตกต่างจากจังหวัดอื่น นั่นคือ ในคืนวันแรกของการจัดงานจะมีขบวนแห่กระทงของชาวบ้านซึ่งแต่งกายอนุรักษ์วัฒนธรรมไทย และกระทงขนาดใหญ่ เรียกว่า กระทงนำ พร้อมด้วย กระทงกะลา และกระทงปิดท้าย ใครมีฝีมือก็ทำกระทงไปขายตามรูปแบบการจัดงานนะครับ

6.จังหวัดสุพรรณบุรี 
ประเพณีลอยกระทง สุพรรณบุรี ณ บริเวณริมแม่น้ำสุพรรณบุรี (ท่าจีนสายเก่า) วัดวรจันทร์  จัดแบบงานวัด และตลาดแบบย้อนยุค การแสดงประกอบแสงสีแสงตำนานลอยกระทง การจัดประกวดกระทงของกลุ่มชาติพันธุ์ในจังหวัดสุพรรณบุรี     (ลาวโซ่ง ลาวเวียง ลาวพวน ลาวครั่ง ฯลฯ) การจัดประกวดนางนพมาศชาติพันธุ์สุพรรณบุรี การจัดมหกรรมตำนานลูกทุ่งสุพรรณบุรี การแสดงวัฒนธรรมพื้นบ้าน และเพลงพื้นบ้าน และกิจกรรมอื่นๆ มากมาย จัดเฉพาะ17 พฤศจิกายน 2556 ของกินของใช้แบบย้อนยุคไทยๆขายดีแน่งานนี้
7.สมุทรสงคราม 
ประเพณีงานลอยกระทงกาบกล้วยเมืองแม่กลอง ณ อุทยานพระบรมราชานุสรณ์พระบาทสมเด็จพระพุทธเลิศหล้านภาลัย การลอยกระทงกาบกล้วยกว่าหนึ่งแสนใบ ตลอดลำน้ำแม่กลอง มีรำวงย้อนยุค ร่วมทอดผ้าป่าทางน้ำ ณ วัดแก้วฟ้า และการแสดงโขน ยุวศิลปินจากมูลนิธิ ร.2 กิจกรรมหมู่บ้านสุขใจ การแสดงหุ่นสาย การแสดงการละเล่นของเด็กไทย ร่วมลีลาศและรำวงกับวงสุนทราภรณ์ วงใหญ่และชมมรหรสพต่างๆ ภายในงานอีกมากมาย จัดเฉพาะ17 พฤศจิกายน 2556 แต่ที่นี่เน้นอนุรักษ์ธรรมชาติ กระทงที่ขายแต่แบบธรรมชาตินะจ๊ะ

8.จังหวัดลพบุรี 
ณ บริเวณวงเวียนศรีสุริโยทัย (สระแก้ว) อ.เมือง งานประเพณีลอยกระทง 3 ยุค 3 สมัย ตั้งแต่สมัยสุโขทัย อยุธยา จนถึงสมัยจอมพล ป. พิบูลสงคราม ที่ยิ่งตระการตาด้วยขบวนช้าง รถม้า ม้าศึก รถสามล้อ ขบวนรถราง ประชาชนที่แต่งกายในยุคสมัยต่างๆ ที่สวยสดงดงาม พร้อมงานประกวดต่างๆ ขายของกินของใช้แบบย้อนยุคแบบไทยๆอีกนั่นแหละ
9.จังหวัดพะเยา 
สืบสานยี่เป็งล้านนา ลอยกระทงหรรษา ที่กว๊านพะเยา จัดงาน 15-17 พฤศจิกายน พ.ศ. 2556 มีกิจกรรม “เดิน 10,000 คนสร้างสุขภาพ” มีขบวนแห่โคมยี่เป็ง 13 ชุมชน มีการแสดงแสงสีเสียง “ตำนานผางประทีปบูชาแม่กาเผือก” และชมการประกวดกระทงเล็ก การประกวดหนูน้อยนพมาศ งานนี้โคมยี่เป็ง กับประทีปบูชาขายดีแน่นอน
10.งานวัดภูเขาทอง 
ปีนี้จัดงาน 10-19 พฤศจิกายน 2556 ณ บริเวณพระบรมบรรพต (ภูเขาทอง) และลานพระวิหาร วัดสระเกศราชวรมหาวิหาร จัดอันดับสุดท้าย ด้วยมีการชุมนุมประท้วงที่อนุเสาวรีย์ประชาธิปไตย คนอาจจะบางตาลง แต่ที่คุ้นเคยในงานก็มีชิงช้าสวรรค์ การเล่นเกม ปาเป้า สาวน้อยตกน้ำ และอื่นๆ ของกินของใช้ขายในงานหลากหลายทีเดียว ที่คัญยังได้โอกาสกราบสักการะพระบรมสารีริกธาติ ณ ภูเขาทองอีกด้วย
สรุปได้ว่าลอยกะทงปีนี้คึกคักเช่นเดิม ส่วนใครจะค้าขายอะไร หรือถือโอกาสท่องเที่ยวที่ไหน ก็วางแผนกันตามแต่สะดวก
MThai News

