ผู้อำนวยการการท่องเที่ยว เชียงใหม่ คาด ลอยกระทงเงินสะพัดกว่า 1.2 พันล้านบาท 
 
บรรยากาศงานประเพณีเดือนยี่เป็ง ประจำปี 2556 หรือลอยกระทงเชียงใหม่ ซึ่งปีนี้มีการจัดงานภายใต้แนวคิด”สวัสดีอาเซียน” มีนักท่องเที่ยวจำนวนมากมาร่วมงาน โดยเฉพาะนักท่องเที่ยวชาวจีน ที่มามากเป็นพิเศษ โดยในคืนนี้ ก็จะมีกิจกรรมไฮไลท์ คือ การประกวดขบวนแห่กระทงเล็ก รวมถึงกิจกรรมอื่นๆ ทั้งการปล่อยกระทงสายสืบสานล้านนา การแข่งขันเรือพายประเพณียี่เป็ง การล่องประทีปเรือไฟในสายน้ำปิง ต๋ามผางปะตี๊ด ส่องฟ้าฮักษาเมือง และคืนสุดท้ายพรุ่งนี้ มีการประกวดขบวนแห่กระทงใหญ่ ชิงถ้วยพระราชทานฯ
ทั้งนี้ นายวิสูตร บัวชุม ผู้อำนวยการการท่องเที่ยวแห่งประเทศไทย สำนักงานเชียงใหม่ เปิดเผยว่า ช่วงเทศกาลประเพณียี่เป็งเชียงใหม่ปีนี้ คาดว่า จะมีนักท่องเที่ยวเข้ามามากกว่า 2 แสนคน จะมีรายได้จากการท่องเที่ยวช่วงงาน 3 วัน กว่า 900 ล้านบาท แต่หากนับตั้งแต่วันที่ 10 พฤศจิกายน เป็นต้นมา ที่มีกิจกรรมต่างๆ ในตัวเมืองเชียงใหม่ กับการต้อนรับเข้าสู่ฤดูกาลการท่องเที่ยว คาดว่า จะมีรายได้สะพัดมากถึง 1,200 ล้านบาท


