สวยเก่ง แกร่งเกินร้อย “ณัฐฑี จุฑาวรากุล” แห่ง คลาสสิก โกลด์ ฟิวเจอร์ส
อายุน้อยไม่ใช่อุปสรรค หากความตั้งใจเกินร้อย…ความสำเร็จก็ไม่ไกลเกินเอื้อม
“ณัฐ” ณัฐฑี จุฑาวรากุล สาวสวยวัย 28 ประธานเจ้าหน้าที่บริหาร “คลาสสิก โกลด์ ฟิวเจอร์ส” บุตรสาวคนกลาง จากจำนวนพี่น้อง 3 คน ของ “วิชัย จุฑาวรากุล” เจ้าของกลุ่มห้างทองเจียบเซ่งเฮง เชื่อมั่นเช่นนั้น!
เกียรตินิยมอันดับ 2 ปริญญาตรี คณะพาณิชยศาสตร์และการบัญชี มหาวิทยาลัยธรรมศาสตร์ และเกียรตินิยมอันดับ 2 ปริญญาโท The ICMA Centre, Henley Business School,University of Reading MSc International Securities, Investment and Banking (วิทยาศาสตร์ บัณฑิต สาขาการลงทุนและการธนาคาร) น่าจะเป็นเครื่อง “การันตี” ดีกรีความเก่งของเธอ…
จากร้านตู้แดงสู่ออนไลน์…“ณัฐ” บอกความรอบรู้ในแวดวง “ค้าขายทองคำ” ที่มีมานานตั้งแต่ สมัย “คุณปู่” สานต่อมาถึง “รุ่นคุณพ่อ” ว่า “ร้านทองตู้แดงๆ” นั่นแหละ “จุดเริ่มต้น” ในการทำธุรกิจทองคำของ “ตระกูลจุฑาวรากุล”ค้าขายทองรูปพรรณไม่นาน เริ่มเห็นพัฒนาการของอุตสาหกรรมที่เปลี่ยนแปลงไป นักลงทุนหลายรายเริ่มสนใจลงทุนทองคำมากขึ้น คุณพ่อจึงตัดสินใจขยับขยายกิจการ ด้วยการเปิด “คลาสสิก โกลด์ ฟิวเจอร์ส”
“เมื่ออุตสาหกรรมทองคำมีหน้าตาเปลี่ยนไป เราก็เข้าสู่ระบบซื้อขายทองคำ ด้วยระบบออนไลน์  วันนี้ร้านทองแห่งนี้มีทุกอย่าง “ครบครัน” ทุกขั้นตอนเชื่อมโยงผ่านอินเทอร์เน็ต ใช้งานได้แบบเรียลไทม์ ระบบงานลักษณะนี้ทำให้เราสามารถขยายฐานลูกค้าได้กว้างมากขึ้น ปฎิเสธไม่ได้ว่าคนสมัยใหม่นิยมความสะดวกรวดเร็ว ไม่ว่าจะอยู่แห่งไหนของโลก คุณก็สามารถดูข้อมูลเกี่ยวกับทองคำได้ง่ายๆ”
“ทำธุรกิจต้องไม่หยุดนิ่ง” นี่คือ “คำสอนเด็ดของพ่อ” ท่านบอกเสมอว่า เมื่อใดที่เราหยุดนิ่ง ก็เหมือนนับถอยหลังเข้าคลอง เราต้องก้าวและพัฒนาตัวเองต่อไปเรื่อยๆ “เรานิ่งคนอื่นๆไม่ได้นิ่งด้วย” เทคโนโลยีต่างๆพร้อมเปลี่ยนแปลงตลอดเวลา ดูง่ายๆเมื่อก่อนเราซื้อขายเพียงทองรูปพรรณ และทองคำแท่ง ผ่านมาวันนี้รูปแบบไม่เหมือนเดิมอีกแล้ว ทุกคนสามารถซื้อขายทองคำผ่านออนไลน์ได้ แถมยังแตกหน่อออกมาเป็น โกลด์ฟิวเจอร์ และ กองทุนรวมเปิดอีทีเอฟ (ETF) เป็นต้น รูปแบบผลันแปรไปจากอดีตมากๆ
นิสัยรักการออมติดตัวมาแต่เล็กแต่น้อย…เมื่อเติบโตมาบน “โลกแห่งการค้า” ก็ไม่แปลกที่จะชื่นชอบการลงทุน “สาวเก่ง” เล่าว่า รักการลงทุนมาตั้งแต่สมัยเป็นเด็กน้อย แม่สอนให้รู้จักการ “ออมเงิน” ท่านจะให้เราเหลือเงินกลับบ้านมาหยอดกระปุกทุกวัน เมื่อเงินเต็มกระปุก ก็จะนำไปฝากแบงก์
“เริ่มลงทุนจริงจัง ช่วงเรียนจบปริญญาโทใหม่ๆ ก่อนหน้านั้นเป็นเด็กเรียน ไม่ค่อยคิดอะไรนอกจากเรียนๆ มีลงทุนบ้างนิดหน่อย ประเภทพันธบัตรรัฐบาล และฝากเงินกินดอกเบี้ยแบงก์ แบบนี้เรียกว่าลงทุนมั้ยเนี่ย! เมื่อเรียนจบกลับมาเมืองไทย ก็เริ่มสนใจอยากลงทุนหุ้น แรกๆ พอร์ตก็เล็กๆ แต่ลงทนไปเรื่อยๆ ชัก “สนุก” แถม “กำไร” เริ่มขยายตัวมากขึ้น ปัจจุบันพอร์ตหุ้นน่าจะยืน 8 หลักค่ะ”
ส่วนความรู้เรื่องหุ้นมั้ยหนะหรอ ?… ตอบเลยว่า ไม่รู้เรื่องเลยค่ะ แต่โชคดีตรงที่มีความรู้ด้านการเงิน เมื่อความไม่รู้ครอบงำ แต่ใจอยากลงทุน ทำให้ช่วงแรกๆ ตัดสินใจซื้อหุ้นในสัดส่วนเพียง 10-20% เท่านั้น ระหว่างนั้นก็ศึกษาหาความรู้เรื่องหุ้นไปเรื่อยๆ เรียกว่าเดินหน้าหาข้อมูล “หากเราไม่มีความรู้จะไม่กล้าลงทุนในสินทรัพย์ที่มีความเสี่ยง”
เมื่อถามถึงอนาคตของ “คลาสสิก โกลด์ ฟิวเจอร์ส”? ….เธอก็ได้ตอบแบบตรงไปตรงมาว่า จริงๆไม่ได้วางเป้าหมายยาวมาก แต่จะวางเพียงให้เห็นภาพลางๆเท่านั้น หากมองไกลเกินไป ยังไม่ทันจะลงมือทำก็เหนื่อยแล้ว (ยิ้ม) ในช่วง 3 ปีข้างหน้า อยากเห็น “คลาสสิก โกลด์ ฟิวเจอร์ส” เป็นบริษัท “1 ใน 3” ที่นักลงทุนต้องนึกถึงทุกครั้งที่อยากลงทุนทองคำ
ที่สำคัญจะพยายามรักษามาร์เก็ตแชร์ตลาดอนุพันธ์ให้อยู่อันดับ 1 ใน 10 หรือมีตัวเลขอยู่ในเกณฑ์ 2 หลัก ความ “ครบเครื่อง” ของเราจะทำให้ “ฝันเป็นจริง”
สำหรับ “จุดแข็ง” ของบริษัทอยู่ที่การซื้อขายทองคำแท่ง ผ่านระบบออนไลน์ ซึ่งเธอได้ย้ำว่า ระบบของ“คลาสสิก โกลด์ ฟิวเจอร์ส” มีเสถียรภาพปลอดภัย รวดเร็วสามารถดูราคาทองคำได้แบบเรียลไทม์ ข้อมูลแม่นยำ ลูกค้าที่เป็นสมาชิกสามารถเข้าดูได้ 24 ชั่วโมง ซึ่งเธอก้ตั้งใจที่จะพัฒนาระบบให้ดียิ่งๆขึ้นไปอีกเพื่อสร้างความเชื่อมั่นให้ลูกค้า ยอมรับและเดินเข้ามาซื้อขายกับ “คลาสสิก โกลด์ ฟิวเจอร์ส” มากขึ้น
และนี่คือสิ่งที่ “ณัฐ -ณัฐฑี จุฑาวรากุล” ผู้บริหารสาวสวย ประธานเจ้าหน้าที่บริหาร คลาสสิก โกลด์ ฟิวเจอร์ส ตั้งใจไว้…
MThai news
