พาณิชย์ชงครม.ยกเลิกภาษีนำเข้า-โควตาประเทศพัฒนาน้อยที่สุด 7 พันรายการ

นายนิวัฒน์ธำรง บุญทรงไพศาล รองนายกรัฐมนตรี และรมว.พาณิชย์ เปิดเผยว่า กระทรวงพาณิชย์เตรียมจะเสนอที่ประชุมคณะรัฐมนตรีวันพรุ่งนี้(19 พ.ย.) เพื่อพิจารณายกเลิกภาษีนำเข้า(ดิวตีฟรี) และโควตานำเข้า(โควตาฟรี)สินค้าจากประเทศพัฒนาน้อยที่สุดจำนวน 6,998 รายการ ตามนโยบายน.ส.ยิ่งลักษณ์ ชินวัตร นายกรัฐมนตรีและรมว.กลาโหม ที่ต้องการให้สิทธิพิเศษแก่ประเทศพัฒนาน้อยที่สุด ซึ่งจะประกาศรายละเอียดในการประชุมรัฐมนตรีองค์การการค้าโลก(WTO) ในวันที่ 3-6 ธ.ค.56 ที่บาหลี ประเทศอินโดนีเซีย
สำหรับสินค้าที่จะลดภาษี ส่วนใหญ่เป็นสินค้าที่ไทยจำเป็นต้องนำเข้าเพื่อใช้เป็นวัตถุดิบผลิตสินค้า แยกเป็นสินค้าเกษตร 1,594 รายการ เช่น สัตว์มีชีวิต, เนื้อสัตว์, ปลาแช่เย็น, มันสำปะหลัง, แอปเปิ้ล, ข้าวสาลี, ถั่วลิสง, ไม้ไผ่, เมล็ดโกโก้ เป็นต้น ส่วนสินค้าอุตสาหกรรม 5,771 รายการ เช่น สินแร่และหัวแร่ดีบุก, เครื่องจักรสาน, กระดาษ, ด้าย, ฝ้าย, ผ้าทอ, เพชรไม่ได้ตกแต่ง, นิกเกิล, อลูมิเนียม, ตะกั่ว และสังกะสี เป็นต้น
โดยมีประเทศพัฒนาน้อยที่สุดที่จะได้ประโยชน์ครั้งนี้รวม 49 ประเทศ แบ่งเป็น ประเทศในทวีปแอฟริกา 34 ประเทศ, เอเชีย 14 ประเทศ, ลาตินอเมริกาและคาริบเบียน 1 ประเทศ
“แม้ไทยจะลดภาษีนำเข้าให้กับประเทศพัฒนาน้อยที่สุดแล้ว แต่หากต่อไปพบว่ามีการนำเข้าสินค้าที่ยกเลิกภาษีนำเข้า และโควตาให้เพิ่มขึ้นอย่างมาก และผิดปกติจนกระทบต่อผู้ประกอบการภายในประเทศ ก็สามารถใช้มาตรการปกป้องการนำเข้าได้ ซึ่งจะมีคณะกรรมการป้องกันผลกระทบเข้ามาดูแล” รองนายกรัฐมนตรี และรมว.พาณิชย์ ระบุ

MThai news
