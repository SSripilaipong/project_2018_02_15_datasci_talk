PTT ขาดทุนก๊าซธรรมชาติNGVใช้ในรถต่อเนื่อง 2.4 หมื่นล้านบาท เหตุรัฐบาลตรึงราคา NGV ที่ 10.50 บาทต่อกิโลกรัม

นายสุรงค์ บุลกูล ประธานเจ้าหน้าที่บริหารการเงิน บริษัท ปตท. จำกัด (มหาชน) หรือ PTT เปิดเผยว่า บริษัทคาดการขาดทุนของธุรกิจก๊าซธรรมชาติสำหรับยานยนต์ (NGV) ในปีนี้ยังอยู่ในเป้าหมายที่ตั้งไว้ 2.4 หมื่นล้านบาท ซึ่งเพิ่มขึ้นจากปีก่อน ตามปริมาณการใช้และราคาก๊าซธรรมชาติที่สูงขึ้น แต่มองว่าปริมาณการใช้ NGV ในปีหน้าจะไม่ขยายตัวมากนัก หลังการขยายสถานีบริการใกล้จะเต็มที่แล้ว
โดยในช่วง 9 เดือนแรกของปีนี้ ปตท.มีผลขาดทุนจากธุรกิจ NGV จำนวน 1.5 หมื่นล้านบาท โดยเป็นการขาดทุนในไตรมาส 3/56 สูงถึง 8.5 พันล้านบาท เพราะปริมาณการใช้และราคาที่สูงขึ้นธุรกิจ NGV เป็นส่วนหนึ่งของหน่วยธุรกิจก๊าซธรรมชาติ ซึ่งในปีที่ผ่านมาโบรกเกอร์ระบุ PTT มีผลขาดทุนจากการขาย NGV ราว 1.8 หมื่นล้านบาท
ปัจจุบันรัฐบาลตรึงราคา NGV ที่ระดับ 10.50 บาท/กิโลกรัม ซึ่งเป็นราคาที่ต่ำกว่าต้นทุนการผลิต ขณะเดียวกัน PTT ยังคงรับภาระการชดเชย ราคา NGV ให้กับกลุ่มรถขนส่งสาธารณะในอัตรา 2 บาท/กิโลกรัมด้วย
นายสุรงค์ กล่าวว่า สำหรับปีหน้าการขาดทุนจากธุรกิจ NGV จะอยู่ในระดับเท่าใดนั้น ขึ้นอยู่กับปริมาณการใช้และราคาต้นทุนเนื้อก๊าซฯ โดยในส่วนของปริมาณการใช้คาดว่าจะเพิ่มในวงจำกัด เนื่องจากปตท.ได้จำกัดการเปิดสถานีบริการ โดยมีเป้าหมายระดับ 500 แห่งจากปัจจุบันอยู่ที่ 486 แห่ง ประกอบกับ การวางท่อก๊าซฯที่จะส่งไปภาคตะวันออกเฉียงเหนือยังไม่แล้วเสร็จ ขณะที่ปตท.มีแผนที่จะเปิดสถานีบริการ NGV ตามแนวท่อก๊าซฯเท่านั้น
อย่างไรก็ตามในส่วนของปัจจัยราคาก๊าซฯนั้น ได้มีการปรับขึ้นมาแล้วในช่วงเดือนต.ค. ขณะที่สูตรราคาจะอ้างอิงกับราคาน้ำมันเตา ทำให้คาดการณ์ถึงต้นทุนได้ค่อนข้างยาก แม้ขณะนี้มองว่าราคาน้ำมันมีแนวโน้มทรงตัวหรือลดลงในปีหน้า แต่ก็ขึ้นกับสถานการณ์ของตลาดโลกด้วย
MThai News
