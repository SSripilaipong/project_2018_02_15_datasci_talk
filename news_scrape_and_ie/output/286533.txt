ทองคำแท่ง บาทละ 19,100.00 ราคาทองรูปพรรณ ขายบาทละ 19,500.00 ราคาตก 150 บาท แต่ค่าเงินบาทมีแนวโน้มอ่อนค่า ส่งผลบวกต่อทองคำ

สมาคมค้าทองคำรายงาน ราคาทองประจำ (19 พ.ย. 2556) ทองคำแท่ง รับซื้อบาทละ 19,000.00 ขายบาทละ 19,100.00 ราคาทองรูปพรรณ รับซื้อบาทละ 18,722.60 ขายบาทละ 19,500.00
ฮั่วเซ่งเฮง โกลด์ ฟิวเจอร์ส เผย ราคาทองคำ(18 พ.ย. 2556) เคลื่อนไหวทรงตัวตลอดการซื้อขายในช่วงกลางวันต่อเนื่องไปจนถึงช่วงค่ำ แต่หลังตลาดอนุพันธ์ปิดทำการ ได้กลับมีแรงขายออกมามาก 
จนราคาทองไม่สามารถยืนเหนือแนวรับระยะสั้นบริเวณ 1,280 ดอลลาร์สหรัฐ ได้ โดยคาดว่าเป็นแรงขายทำกำไรที่มีกลับออกมาหลังจากราคาดีดตัวขึ้นในการซื้อขายช่วงปลายสัปดาห์ก่อน
การเคลื่อนไหวของราคาทองคำในช่วงต้นสัปดาห์ยังมีแนวโน้มที่จะเคลื่อนไหวในกรอบแคบต่อเนื่องจากสัปดาห์ก่อน เนื่องจากในช่วงต้นสัปดาห์ไม่มีรายงานตัวเลขเศรษฐกิจและประเด็นที่จะมีผลต่อการเคลื่อนไหวของราคาทองคำ โดยในช่วงปลายสัปดาห์จะมีการเปิดเผยรายงานการประชุมของธนาคารกลางสหรัฐในการประชุมครั้งหลังสุด และอาจเป็นปัจจัยที่ส่งผลให้ราคาทองคำแกว่งตัวขึ้นลงผันผวน
ด้านค่าเงินบาทการเคลื่อนไหวมีแนวโน้มอ่อนค่าลงส่งผลบวกต่อราคาทองในประเทศ และค่าเงินบาทอาจอ่อนค่าลงต่อจากประเด็นการเมืองในประเทศ ทั้งกรณีที่ศาลรัฐธรรมนูญนัดฟังคำตัดสินในวันที่ 20 หากมีคำตัดสินที่ส่งผลกระทบต่อเสถียรภาพของรัฐบาลก็จะกดดันให้เงินบาทอ่อนค่าลงต่อ และนอกจากประเด็นดังกล่าวแล้ว การชุมนุมทางการเมืองก็ยังเป็นอีกหนึ่งประเด็นที่กดดันให้เงินบาทอ่อนค่าลง
MThai News
