“ตัน”เสียวการเมืองรุนแรงเลื่อจดทะเบียนเข้าตลาดหลักทรัพย์เป็นต้นปี57

นายตัน ภาสกรนที ประธานกรรมการและประธานกรรมการบริหาร บริษัท อิชิตัน กรุ๊ป ผู้ผลิตและจัดจำหน่ายชาเขียวพร้อมดื่มอิชิตัน เปิดเผยว่า ได้ตัดสินใจเลื่อนการนำบริษัทเข้าจดทะเบียนในตลาดหลักทรัพย์แห่งประเทศไทย(ตลท.) จากกำหนดเดิมจะขายหุ้นเพิ่มทุนให้ประชาชนครั้งแรก(ไอพีโอ) ประมาณวันที่ 27-29 พ.ย.นี้ และจะเข้าซื้อขายในตลาดหลักทรัพย์ วันที่ 11 ธ.ค.นี้ออกไปเพราะสถานการณ์การเมืองไม่เอื้ออำนวย แต่ไม่เกี่ยวกับกรณีการสื่อสารคลาดเคลื่อนที่พูดถึงกลุ่มผู้ชุมนุมต้าน พ.ร.บ.นิรโทษกรรม
นายเล็ก สิขรวิทย์ กรรมการผู้อำนวยการ บริษัทที่ปรึกษา เอเซียพลัส ในฐานะที่ปรึกษาทางการเงินบริษัท อิชิตัน กรุ๊ป กล่าวว่า กรณีการสื่อสารคลาดเคลื่อนมีผลกระทบต่อบริษัทน้อยมาก แต่สิ่งที่กังวล คือสถานการณ์การเมืองขณะนี้ ซึ่งไม่มั่นใจว่าจะยืดเยื้อมากน้อยแค่ไหนและบริษัทก็ไม่มีความจำเป็นต้องใช้เงินมากขนาดต้องขายหุ้นฝ่าภาวการณ์ที่ไม่เอื้ออำนวย
ทั้งนี้ คาดว่าจะดูสถานการณ์ในช่วงเดือน ม.ค. 2557 อีกครั้งหนึ่งหากการเมืองไม่ยืดเยื้อ จะพิจารณาเข้าตลาดหลักทรัพย์อีกครั้งหนึ่ง
ด้านผลประกอบการปีที่แล้วมียอดขายรวม 3,907 ล้านบาท ส่วนในปีนี้ครึ่งปีแรกมียอดขายแล้ว 3,747 ล้านบาท มีส่วนแบ่งตลาด 44.2% เป็นผู้นำอันดับ 1 โดยปีนี้มองว่าตลาดรวมชาเขียวพร้อมดื่มจะมีมูลค่าอยู่ที่ 16,500 ล้านบาท จากเมื่อปีที่แล้วอยู่ที่ 13,000 ล้านบาท
ทั้งนี้ บริษัทตั้งเป้าอัตราเติบโตของยอดขายให้ได้ไม่ต่ำกว่า 20% ต่อปี เพราะมองว่ายังมีโอกาสในการขยายตลาดได้อีกมาก ทั้งในประเทศโดยเฉพาะในส่วนของร้านค้าปลีก ที่ขณะนี้มีความสามารถเข้าไปวางขายได้ประมาณ 55% จากที่มีอยู่กว่า 300,000 ร้านค้าทั่วประเทศ รวมถึงการเข้าไปดำเนินธุรกิจในประเทศในกลุ่มประชาคมเศรษฐกิจอาเซียน (เออีซี) ที่อยู่ระหว่างศึกษาตลาด แต่มองว่าจะเป็นการเข้าไปลงทุนโรงงาน มากกว่าการส่งออกจากไทย เพราะจะทำให้ต้นทุนแข่งขันกับแบรนด์ที่มีอยู่ในประเทศนั้นๆ ได้ยาก

MThai news
