หุ้นไอพีโอโค้งสุดท้ายยังคึกคัก สุธากัญจน์และเอส พี วี ไอจับมือเข้าเทรดภายปลายปี ไม่หวั่นหการเมืองกดดันตลาดหุ้น
ภาพรวมการระดมทุนในตลาดหุ้นไทยในช่วงโค้งสุดท้ายปลายปี 2556 ยังคงคึกคัก จากธุรกิจขนาดใหญ่และขนาดเล็กที่จะนำหุ้นเข้าทำการซื้อขายในตลาดหลักทรัพย์แห่งประเทศไทย (SET) และตลาดหลักทรัพย์ mai แม้จะมีความผันผวนทางเศรษฐกิจจากปัจจัยภายในและภายนอกประเทศรออยู่ก็ตาม
นายปัญชฤทธิ์ มนต์เสรีนุสรณ์ ผู้ช่วยกรรมการผู้จัดการ บริษัท สุธากัญจน์ จำกัด (มหาชน) หรือ SUTHA เปิดเผยว่า บริษัทยืนยันจะเสนอขายหุ้นสามัญเพิ่มทุนให้กับประชาชนเป็นครั้งแรก (ไอพีโอ)  และเข้าทำการซื้อขายในตลาดหลักทรัพย์แห่งประเทศไทย (SET) ภายในเดือน ธ.ค.นี้ แม้จะมีความกังวลเกี่ยวกับปัญหาความไม่สงบทางการเมือง ซึ่งจะส่งผลให้ตลาดมีความผันผวน ทั้งนี้บริษัทเสนอขายหุ้นเพิ่มทุนไอพีโอ จำนวน 75 ล้านหุ้น มีมูลค่าที่ตราไว้หุ้นละ 1 บาท
สอดคล้องกับนายไตรสรณ์ วรญาณโกศล กรรมการผู้จัดการ บริษัท เอส พี วี ไอ จำกัด (มหาชน) SPVIกล่าวว่า บริษัทจะเสนอขายหุ้นไอพีโอ 110 ล้านหุ้น โดยคาดว่าจะสามารถเสนอขายหุ้นและเข้าซื้อขายในตลาดหลักทรัพย์ mai ภายในปีนี้ ซึ่งเงินที่ได้จากการระดมทุนครั้งนี้จะใช้ในการขยายสาขาและศูนย์บริการและเป็นเงินทุนหมุนเวียน รวมถึงปรับปรุงและพัฒนาเทคโนโลยีสารสนเทศ
ทางด้านนาย หยังเจิน ลี กรรมการผู้จัดการ บริษัท บีเจซี เฮฟวี่ อินดัสทรี กล่าวว่า จำกัด(มหาชน) หรือ BJCHI กล่าวว่า บล.เคจีไอ (ประเทศไทย) ในฐานะที่ปรึกษาทางการเงินได้กำหนดราคาไอพีโอไว้ที่ 30 บาทต่อหุ้น โดยจะเปิดจองหุ้นในช่วงวันที่ 19-22 พ.ย. นี้ และคาดว่าจะเข้าซื้อขายในตลท.วันที่ 28 พ.ย. นี้ ซึ่งราคาเสนอขายหุ้นดังกล่าวเป็นราคาที่เกิดจากการสำรวจความต้องการซื้อของนักลงทุนสถาบันชั้นนำ (Book Building) ที่มีความต้องการจองซื้อล้นกว่า 9 เท่า
ราคาดังกล่าวเหมาะสมกับปัจจัยพื้นฐานของบริษัท คิดเป็นพี/อี เพียง 8 เท่า ต่ำกว่าค่าเฉลี่ยอุตสาหกรรม 16.67 เท่า หรือคิดเป็นส่วนลด 52%
ทั้งนี้ เงินที่ได้จากการขายหุ้นจะนำไปปรับปรุงประสิทธิภาพในการผลิต และลงทุนเพิ่มเติมนอกจากนี้ยังมีโครงการก่อสร้างอาคารสำนักงานใหม่และปรับปรุงพื้นที่ภายในบริษัท และเป็นเงินทุนหมุนเวียน โดยในปี 2557 บริษัทตั้งเป้าการเติบโตของรายได้ 15% ใกล้เคียงกับการเติบโตของปี 2556 เนื่องจากมีการหาลูกค้าใหม่และลูกค้าเดิมที่จะให้บริษัทมีการรับงานมากขึ้น
ปัจจุบันมีงานในมือ 2,500 ล้านบาท จะทยอยรับรู้บางส่วนในปีนี้ไปถึงปีหน้า ส่วน 9 เดือนแรกของปีนี้ บริษัทมีรายได้รวม 3,018.63 ล้านบาท เพิ่มจาก 25% จากช่วงเวลาเดียวกันของปีก่อน และมีกำไรสุทธิอยู่ที่ 952 ล้านบาทเติบโต 71 % จากช่วงเดียวกันของปีก่อน
ด้านนายปวิณ ภิรมย์ภักดี กรรมการและรองกรรมการผู้จัดการใหญ่ บริษัท บางกอกกล๊าส จำกัด (มหาชน) หรือ BG ผู้นำด้านบรรจุภัณฑ์ครบวงจรกล่าวว่า บริษัทได้ยื่นแบบแสดงรายการข้อมูล (ไฟลิ่ง) ต่อสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) เพื่อขอเสนอขายหุ้นไอพีโอจำนวน 241.4 ล้านหุ้น มูลค่าที่ตราไว้หุ้นละ 5
โดยปัจจุบันบริษัทมีทุนจดทะเบียน 4,827 ล้านบาท ทุนจดทะเบียนชำระแล้ว 3,620 ล้านบาท คาดว่าจะสามารถเปิดให้จองซื้อหุ้นไอพีโอได้ภายในปี 2557  สำหรับเงินที่ได้จากการระดมทุนในครั้งนี้บริษัทจะนำไปดำเนินการก่อสร้าง และพัฒนาโรงงานผลิตบรรจุภัณฑ์ประเภทแก้วแห่งใหม่ในจังหวัดราชบุรี รวมถึงนำไปใช้เป็นเงินทุนหมุนเวียนในการดำเนินธุรกิจเพื่อรองรับการขยายงานของบริษัทในอนาคต
MThai News
