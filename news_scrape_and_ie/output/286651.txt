“ชัชชาติ”เบรกเรือด่วนเจ้าพระยาขึ้นค่าโดยสาร สั่งศึกษาทางเพิ่มผู้โดยสารแทน

นายชัชชาติ สิทธิพันธุ์ รมว.คมนาคม เปิดเผยถึงกรณีที่บริษัท เรือด่วนเจ้าพระยา จำกัด ขอปรับขึ้นค่าโดยสารอีกระยะละ 2 บาท/ช่วง/เที่ยวว่า ได้สั่งให้ทางเรือด่วนฯ ตรึงราคาค่าโดยสารต่อไปอีกอย่างน้อย 1 เดือน เพื่อศึกษาวิธีการเพิ่มจำนวนผู้โดยสารที่จะช่วยเพิ่มรายได้ขึ้น เช่น ร่วมมือกับองค์การขนส่งมวลชนกรุงเทพ (ขสมก.) หรือรถร่วม ในการเชื่อมต่อระบบขนส่งระหว่างกัน เช่น เพิ่มรถเมล์วิ่งเข้าไปที่ท่าเรือ ฯลฯ เชื่อว่าผลการศึกษาน่าจะทำให้รายได้ของเรือด่วนฯ เพิ่มขึ้น จากปัจจุบันที่มีผลขาดทุนประมาณ 8-10 ล้านบาท/ปี 
อย่างไรก็ตาม ยอมรับว่าเรือด่วนฯ ไม่ได้มีการปรับขึ้นค่าโดยสารมานานแล้ว แต่มองว่าน่าจะยังพอมีวิธีการอื่นในการเพิ่มจำนวนผู้โดยสาร ส่วนหลังจากหารือวิธีการหรือดำเนินการแล้วจะเพิ่มจำนวนผู้โดยสารได้มากน้อยแค่ไหน หรือหากจำเป็นต้องปรับขึ้นค่าโดยสารจริง ก็จะต้องให้กระทบต่อประชาชนน้อยที่สุด

MThai news
