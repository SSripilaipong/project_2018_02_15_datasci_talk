“เมก้า ไลฟ์ไซแอ็นซ์” เทรดวันแรก ปิดช่วงเช้าพุ่ง 6.86% จากราคาไอพีโอที่ 17.50 บาทต่อหุ้น

บริษัท เมก้า ไลฟ์ไซแอ็นซ์ จำกัด (มหาชน) (MEGA)ซึ่งเข้าซื้อขายในตลาดหุ้นเป็นวันแรก เมก้า ราคาปิดตลาดช่วงเช้าพุ่ง6.86%ปิดที่ราคาหุ้นละ 18.70 บาท เพิ่มขึ้น 1.20 บาท(+6.86%) จากราคาขาย IPO ที่ 17.50 บาท/หุ้น มูลค่าซื้อขาย 3,187.78 ล้านบาท โดยเปิดตลาดที่ 19 บาท ราคาปรับตัวขึ้นสูงสุดที่ 19.20 บาท และราคาปรับตัวลงต่ำสุดที่ 18 บาท
นายวิเวก ดาวัน ประธานเจ้าหน้าที่บริหาร บมจ.เมก้า ไลฟ์ไซแอ็นซ์ หรือ MEGA เผยว่า พอใจในราคาหุ้นที่เปิดซื้อขายวันแรกนี้ เพราะมีนักลงทุนให้ความสนใจ และเชื่อมั่นในธุรกิจของบริษัทฯ  เพราะธุรกิจตัวอาหารเสริม และสุขภาพเป็นธุรกิจที่มีความต้องการของตลาด และยังสามารถเติบโตได้ดี อีกทั้งหุ้นของบริษัทเป็นหุ้นที่มีปัจจัยพื้นฐานที่ดี มีความมั่นคงสูง ตลอดถึงมีอัตราการขยายตัวอย่างต่อเนื่อง
โดยบริษัทตั้งเป้ารายได้เติบโตในระยะ 3 ปีเฉลี่ย 20% ทุกปี ซึ่งเป็นไปตามการเติบโตใกล้เคียงกับในปีที่แล้ว และมีแผนในการขยายธุรกิจการลงทุนในกลุ่มประเทศ AEC คือ พม่า เวียดนาม ออสเตรเลีย ในปีหน้า ทั้งนี้ บริษัทฯ มีโครงการที่จะเจรจาในการควบรวมกิจการกับบริษัทอื่นๆ ซึ่งคาดว่าจะได้ข้อสรุปภายในไตรมาสที่ 2 ของปีหน้า อย่างไรก็ตาม บริษัทจะนำเงินที่ได้จากการขายหุ้น IPO ในครั้งนี้ไปใช้ลงทุนซื้อเครื่องจักรเพิ่มเติม และใช้หนี้บางส่วน และนำมาเป็นเงินทุนหมุนเวียนในบริษัท
MThai News
