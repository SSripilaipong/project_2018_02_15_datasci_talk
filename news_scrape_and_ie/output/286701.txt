สำนักงานบริหารหนี้สาธารณะ เร่งออกพันธบัตร ธกส. มูลค่า 7.5หมื่นล.รองรับจำนำข้าวนารอบใหม่ คาดใช้เงิน1.05 แสนล้านบาท
นางสาวจุฬารัตน์ สุธีธร ผู้อำนวยการสำนักงานบริหารหนี้สาธารณะ กระทรวงการคลัง แถลงว่า สำนักงานบริหารหนี้สาธารณะ (สบน.) อยู่ระหว่างการเตรียมการออกพันธบัตรธนาคารเพื่อการเกษตรและสหกรณ์การเกษตร พ.ศ.2557 ครั้งที่ 7 โดยพันธบัตรจะใช้รหัส GGLB หรือ (Government Guaranteed Loan Bond) อายุ 3 ปี เพื่อไปชำระหนี้เก่าที่กระทรวงการคลังค้ำประกันให้กับธนาคารเพื่อการเกษตรและสหกรณ์การเกษตร (ธ.ก.ส.) จำนวน 7.5 หมื่นล้านบาท
ทั้งนี้เพื่อให้ ธ.ก.ส.นำเงินไปใช้รับจำนำข้าวนาปีรอบใหม่ที่อยู่ระหว่างการรับจำนำข้าว คาดว่าต้องใช้เงินทั้งหมด 1.05 แสนล้านบาท ซึ่งส่วนที่เหลืออีก 2 หมื่นล้านบาท กระทรวงการคลังจะกู้เงินจากธนาคารพาณิชย์ให้ต่อไป
สำหรับการค้ำประกันเงินกู้ให้ ธ.ก.ส. เพื่อใช้รับจำนำข้าวคลังยังยืนยันให้อยู่ในกรอบ 4.1 แสนล้านบาท เพราะหากเกินกว่านั้น จะมีปัญหาภาคการคลังไม่ยั่งยืน ในครั้งนี้เป็นการพัฒนาต่อยอดมาจากการออกพันธบัตรรัฐวิสาหกิจที่กระทรวงการคลังค้ำประกันต้นเงินและดอกเบี้ย  และรัฐบาลรับภาระในการชำระคืนต้นเงินและดอกเบี้ย
MThai News
