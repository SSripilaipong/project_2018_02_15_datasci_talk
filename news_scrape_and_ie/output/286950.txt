บล.เคทีบี ชี้หุ้นไทยได้ปัจจัยทางจิตวิทยาต่างขั้ว  ทั้งคำตัดสินศาลรัฐธรรมนูญประเด็นที่มาของ  ส.ว. และข่าวดีภาษีเงินได้บุคคลธรรมดา หุ้นวันนี้ยากคาดเดา
กลยุทธ์สำคัญวันนี้
บล.เคทีบี (ประเทศไทย) วิเคราะห์หุ้นไทย เคลื่อนไหวเมื่อวาน (19 พ.ย.56) ถูกรบกวนทางด้านจิตวิทยาการลงทุนที่เป็นลบจากการเมืองในประเทศ ซึ่งเข้ามาพร้อมๆ กันหลายปัจจัยในเวลาเดียวกัน ได้แก่ การพิจารณา พ.ร.บ.เงินกู้ 2 ล้านล้านบาท, การรอคำวินิจฉัยศาลรัฐธรรมนูญเกี่ยวกับที่มาของ ส.ว. และการชุมนุมทางการเมืองของกลุ่มสนับสนุนและต่อต้านรัฐบาล
ปัจจัยต่างๆกดดันดัชนีตลาดหุ้นไทยปิดตลาดที่ระดับ 1,412.44 จุด (-0.81%) โดยมีกรอบแกว่งตัวในช่วง ดัชนี1,409.20-1,422.18 จุด มูลค่าการซื้อขายหนาแน่นขึ้นเป็น 33,067 ล้านบาท มีนักลงทุนรายย่อยขายสุทธิกลุ่มเดียว 894 ล้านบาท
ตลาดหุ้นไทยวันนี้มีที่เข้ามาเกี่ยวข้องอย่างมีนัยสำคัญ 2 ประการ ได้แก่ (1) การวินิจฉัยของศาลรัฐธรรมนูญต่อการแก้ไขรัฐธรรมนูญในประเด็นที่มาของส.ว. ซึ่งมีคำถามสำคัญว่า เป็นการใช้อำนาจตุลาการก้าวก่ายอำนาจนิติบัญญัติหรือไม่ และ (2) ครม.เห็นชอบพระราชกฤษฎีกาการปรับปรุงอัตราภาษีเงินได้บุคคลธรรมดา (ซึ่งเป็นการปรับลดอัตราภาษีเงินได้บุคคลธรรมดาลง)
เห็นได้ว่า ปัจจัยทั้งสองถือว่าตรงข้ามกันอย่างมากต่อการตัดสินใจลงทุน บล.เคทีบีเน้นกลยุทธ์ “ทยอยซื้อหุ้นพื้นฐานแกร่งในช่วงที่ราคาหุ้นอ่อนตัวต่อไป” โดยให้กรอบดัชนีหุ้นวันนี้ในช่วง 1,400-1,420 จุด (ไม่เกิน 1,425 จุด)
หุ้นเด่นวันนี้
บล.เคทีบีฯ แนะนำเก็งกำไร  BIGC , HMPRO และCPALL  โดยให้น้ำหนักการลงทุนทางบวกต่อหุ้นในกลุ่มพาณิชย์ เนื่องจากการปรับลดอัตราภาษีเงินได้บุคคลธรรมดาจะส่งผลบวกต่อการบริโภคภายในประเทศ ซึ่งเป็นการเพิ่มกำลังซื้อให้กับประชาชนโดยตรง ดังนั้น หุ้นในกลุ่มค้าปลีกเป็นสิ่งที่เราเห็นว่า จะได้ประโยชน์ในปี 2557 เราให้ราคาเป้าหมายเท่ากับ 215 บาท 14 บาทและ 55.60 บาท ตามลำดับ
MThai News
