สุพันธุ์สุดมั่นใจเปิดตัวชิงตำแหน่งประธานสภาอุตสาหกรรม ชุนโยบายสลายความขัดแย้งในสอท.

เมื่อวานนี้(19 พ.ย.56)นายสุพันธุ์ มงคลสุธี รองประธานสภาอุตสาหกรรมแห่งประเทศไทย (ส.อ.ท.) สายงานอุตสาหกรรมจังหวัด ได้จัดแถลงข่าวเปิดตัวลงสมัครรับเลือกตั้งเป็นประธาน ส.อ.ท.ในวาระต่อไป ช่วงปี 2557—2559 ซึ่งจะมีการเลือกตั้งในเดือน มี.ค.2557 แทนนายพยุงศักดิ์ ชาติสุทธิผล ประธาน ส.อ.ท.คนปัจจุบันที่จะหมดวาระลง
นายสุพันธุ์ กล่าวว่าการเสนอตัวลงสมัครเลือกตั้งเป็นประธาน ส.อ.ท.ในครั้งนี้ เนื่องจากต้องการทำงานเพื่อ ส.อ.ท. โดยได้จับมือกับนายเจน นำชัยศิริ รองประธาน ส.อ.ท. ทำงานร่วมกันในการหาเสียงเลือกตั้ง เพราะมีความเห็นตรงกัน ในด้านการทำงานและที่ผ่านมาได้ทำงานร่วมกันมาตลอด 
โดยภารกิจแรกที่ทีมงานของตนจะเร่งดำเนินการ หากได้รับตำแหน่งประธาน ส.อ.ท.คือการสร้างความปรองดองให้เกิดขึ้นภายใน ส.อ.ท.
ซึ่งเป็นสิ่งที่ทุกคนภายใน ส.อ.ท.ต้องการให้เกิดขึ้นโดยเร็วที่สุด โดยยืนยันว่าตนพร้อมที่จะทำงานร่วมกับทุกฝ่าย และจะลดประเพณีเดิมๆ ของ ส.อ.ท.ที่ฝ่ายแพ้ต้องยกทีมออกไปจาก ส.อ.ท.ไปให้หมด แต่หากตนเป็นประธาน ส.อ.ท. ซึ่งไม่ว่าใครที่เป็นฝ่ายตรงข้ามหรือแพ้เลือกตั้ง หากต้องการที่จะทำงานเพื่อส่วนรวมให้กับ ส.อ.ท.ทีมงานของตนก็พร้อมเชิญให้มาทำงานด้วยกันต่อไป

MThai news
