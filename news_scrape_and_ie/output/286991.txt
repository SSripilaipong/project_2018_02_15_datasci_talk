โฮมโปรทุ่มงบกว่า 500 ลบ.เดินหน้าเปิดสาขาเชียงรายคาดยอดขาย 42 ล้านบาทต่อเดือน

นายณัฏฐ์ จริตชนะ ผู้ช่วยกรรมการผู้จัดการ กลุ่มการตลาด บมจ. โฮม โปรดักส์ เซ็นเตอร์ (HMPRO)เปิดเผยว่า โฮมโปร เดินหน้าเปิดสาขาอย่างต่อเนื่อง ไปทั่วประเทศ เพื่อตอบสนองความต้องการของลูกค้าในภูมิภาคต่างๆ ให้ครอบคลุมทุกพื้นที่ พร้อมตอกย้ำความเป็นผู้นำธุรกิจอุปกรณ์ตกแต่งบ้านครบวงจร โดยล่าสุดใช้งบประมาณในการลงทุนเปิดสาขาโฮมโปร ที่จังหวัดเชียงรายเป็นสาขาที่ 63 ด้วยงบลงทุนกว่า 500 ล้านบาท บนพื้นที่กว่า 25 ไร่
โฮมโปร เชียงราย จะมียอดขายต่อเดือนประมาณ 42 ล้านบาท  โฮมโปร เชียงราย มีพนักงานให้บริการทั้งสิ้น 245 คน คิดเป็นคนในพื้นที่ 90% มีร้านค้าเช่าที่เป็นพันธมิตรเปิดให้บริการ 7 ร้านค้า อาทิ ร้านอาหาร Kitchen Plus, ร้านขายเฟอร์นิเจอร์,  ร้านหนังสือนายอินทร์, ร้านทอง , ร้านรองเท้า Bata, ร้านแว่นท็อปเจริญ และธนาคารแลนด์ แอนด์ เฮ้าส์ โดยกลุ่มลูกค้าในจังหวัดเชียงรายเป็นกลุ่มเจ้าของบ้าน 70% (ลูกค้าบ้านเก่า 40% ลูกค้าบ้านใหม่ 60%) เจ้าของโครงการและผู้รับเหมา 30 %
ทั้งนี้โฮมโปรเล็งเห็นถึงศักยภาพของจังหวัดเชียงรายที่เป็นเมืองสำคัญและมีบทบาททางเศรษฐกิจ เป็นเมืองชายแดนที่สามารถขนส่งสินค้าและเดินทางเชื่อมต่อระหว่างประเทศไทย-สปป.ลาว และจีนตอนใต้ได้สะดวก และรวดเร็วยิ่งขึ้น ทางภาครัฐ จึงได้มีแผนงานการพัฒนาเส้นทางคมนาคมขนส่งทางบกในแนวระเบียงเศรษฐกิจ เหนือ-ใต้และเป็นส่วนหนึ่งของเส้นทาง R3ที่เชื่อมระหว่างเมืองคุนหมิง มณฑลยูนาน ในจีนตอนใต้ผ่านบ่อเต็น แขวงหลวงน้ำทา และแขวงบ่อแก้วของ สปป.ลาว เข้าสู่ประเทศไทยที่ อ.เชียงของ จ.เชียงราย ซึ่งจะสามารถเดินทางหรือขนส่งต่อไปยังภาคอื่นๆ ของประเทศไทย การก่อสร้างสะพานแห่งนี้ ทำให้จ.เชียงราย เป็นพื้นที่เศรษฐกิจ ที่ได้รับความสนใจจากนักลงทุนทั้งชาวไทย และชาวต่างชาติเข้ามาลงทุน
รวมทั้งในปี 2558 ประเทศไทยจะเข้าสู่การเป็นประชาคมเศรษฐกิจอาเซียน ดังนั้นจังหวัดเชียงราย จึงได้จัดทำแผนเพื่อรองรับความเปลี่ยนแปลงที่จะเกิดขึ้น และขยายโอกาสการพัฒนาสู่การลงทุนในภูมิภาค รวมทั้งส่งเสริมการท่องเที่ยวของจังหวัด ซึ่งจะเป็นการสร้างรายได้ให้กับชาวจังหวัดเชียงราย ที่จะดึงดูดนักท่องเที่ยวให้ความสนใจมาพักผ่อนเป็นจำนวนมาก ส่งผลให้มีแนวโน้มในการพัฒนาของอสังหาริมทรัพย์ที่เติบโตอย่างต่อเนื่อง ทั้งแหล่งที่อยู่อาศัยต่างๆ เกิดขึ้นมากมาย อาทิ รีสอร์ท โรงแรมบ้าน อพาร์ทเม้นท์ หอพัก และโครงการก่อสร้างบ้านต่างๆ เพื่อรองรับนักท่องเที่ยวที่เดินทางมาพักผ่อน
MThai news
