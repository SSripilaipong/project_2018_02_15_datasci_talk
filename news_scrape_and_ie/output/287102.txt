บล.เอเซีย พลัส มองหุ้นปีหน้า หุ้นพลังงานราคาถูก เน้นหุ้นปันผลและกองทุนรวมกับตราสารหนี้น่าลงทุน นอกนั้นราคาแพงไม่ดึงดูดใจ

นายก้องเกียรติ โอภาสวงการ ประธานเจ้าหน้าที่บริหาร บล.เอเซีย พลัส จำกัด (มหาชน) หรือ ASP กล่าวว่า ความน่าสนใจในการลงทุนในตลาดหุ้นไทยปีหน้าจะไปอยู่ที่หุ้นปันผล กองทุนรวม และตราสารหนี้ เนื่องจากตลาดหุ้นไทยในปีหน้าจะไม่ค่อยหวือหวานัก ผลตอบแทนจากส่วนต่างราคาหุ้น (CAPITAL GAIN) เริ่มมีน้อย มูลค่าการซื้อขายจะลดลงกว่าปีนี้ที่เฉลี่ยอยู่ราว 4 หมื่นล้านบาทต่อวัน ขณะที่เศรษฐกิจไทยปีหน้าเชื่อว่าจะเติบโตไม่เกิน 4%
โดยการเติบโตจะมาจากการลงทุนภาคเอกชนและการบริโภค ส่วนการลงทุนภาครัฐยังไม่เห็นความชัดเจนมากนัก สำหรับการเติบโตของกำไรต่อหุ้นของบริษัทจดทะเบียนในปี 2557 น่าจะอยู่ที่ 12% ซึ่งมุมมองการเติบโตที่ลดลงเมื่อเทียบกับช่วงต้นปี ส่วนค่าพี/อี (ราคาหุ้นต่อผลกำไรต่อหุ้น) ตลาดหุ้นไทยอยู่ที่ 15 เท่า ทำให้หุ้นไทยราคาไม่ถูกอีกต่อไป
“หลังจากผลประกอบการงวด 9 เดือนประกาศออกมา ฝ่ายวิจัยบริษัท ได้ปรับลดประมาณการในหลายบริษัทเหมือนกัน ส่วนปีหน้ามองการเติบโตของกำไรต่อหุ้นบริษัทจดทะเบียนที่ 12% แต่ถ้าเทียบกับค่าพี/อี ที่ 15 เท่า หุ้นไทยก็ถือว่าแพง แต่ก็มีหุ้นที่ยังสามารถลงทุนได้ อาทิ กลุ่มพลังงาน ที่ค่าพี/อีอยู่ที่ประมาณ 8 เท่า”
ช่วงนี้บริษัทเริ่มหันไปเน้นให้บริการด้านบริหารสินทรัพย์ (ASSET MANAGEMENT) เพื่อชดเชยรายได้ค่านายหน้าค้าหลักทรัพย์ เพราะเชื่อว่าแนวโน้มรายได้จากค่านายหน้าค้าหลักทรัพย์จะปรับลดลงต่อเนื่อง เพราะการแข่งขันที่ค่อนข้างรุนแรงในอุตสาหกรรม นอกจากนี้ ยังเห็นว่าการลงทุนในสินทรัพย์ต่างประเทศจะให้ผลตอบแทนดี โดยเฉพาะในยุโรปที่อัพไซด์ยังสูง ในตลาดหุ้นสหรัฐก็มีหุ้นถูกน่าลงทุน รวมทั้งในญี่ปุ่น และจีน

MThai News
