สิงคโปร์ พบ ผู้ว่าฯ ขอข้อมูลเพิ่มเติมพัฒนาการเดินเรือกับภูเก็ต ส่งเสริมการท่องเที่ยว
นายไมตรี อินทุสุต ผู้ว่าราชการจังหวัดภูเก็ต กล่าวภายหลังคณะเจ้าหน้าที่จากสิงคโปร์ (International Enterprise Singapore) เข้าพบที่ห้องรับรอง ศาลากลางจังหวัดภูเก็ต วันนี้ (20 พ.ย.) ว่า หน่วยงานดังกล่าวเป็นของรัฐบาลสิงคโปร์ ที่ทำหน้าที่ส่งเสริมการท่องเที่ยวของสิงคโปร์ และสืบเนื่องจากทางรัฐบาลไทยและรัฐบาลสิงคโปร์ มีการหารือกันในกรอบข้อตกลงเรื่องการพัฒนาการท่องเที่ยวทางเรือสำราญ ทางสิงคโปร์ จึงได้เดินทางมาศึกษาข้อมูลเพิ่มเติมเกี่ยวกับเรื่องนี้
ซึ่งขณะนี้ ภูเก็ต มีโครงการขยายท่าเทียบเรือน้ำลึกภูเก็ต จาก 360 เมตร เป็น 420 เมตร หรือขยายออกไปจากเดิม 60 เมตร เพื่อให้เรือขนาดใหญ่ ไม่ว่าจะเป็นเรือสินค้า หรือว่าเรือโดยสาร สามารถจอดพร้อมกันได้ 2 ลำ และผ่านการเห็นชอบทางคณะอนุกรรมการสิ่งแวดล้อมแล้ว เมื่อ 30 กรกฎาคม ที่ผ่านมา รอเพียงนำเข้าที่ประชุมใหญ่เพื่อขออนุมัติงบประมาณ
ซึ่งถ้าได้ความยาวหน้าท่า 420 เมตร ก็จะทำให้เราสามารถแลกเปลี่ยนทางสินค้า และผู้โดยสารที่มาเยือนภูเก็ต ได้เพิ่มขึ้น และนอกจากการขยายท่าเทียบเรือน้ำลึกแล้ว จะเพิ่มประสิทธิภาพในเรื่องของเรือลากจูง ซึ่งภูเก็ต มีเพียง 1 ลำเท่านั้น
