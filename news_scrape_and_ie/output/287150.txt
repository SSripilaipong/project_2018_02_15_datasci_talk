ปลากระป๋อง “ปุ้มปุ้ย” เพิ่มกำลังการผลิตเป็นวันละ 4 แสนกระป๋อง จากเดิม 3 แสนกระป๋อง ชี้วัดค่าครองชีพคนจน พร้อมบุกตลาดจีน อินเดีย และแอฟริกา 
 
นายสลิล โตทับเที่ยง ประธานเจ้าหน้าที่บริหาร บริษัท ผลิตภัณฑ์อาหารกว้างไพศาล จำกัด (มหาชน) ผู้ผลิตปลากระป๋อง “ปุ้มปุ้ย” เผยยอดขายในปี 2555-2556 ว่าขยายตัวเพิ่มขึ้น โดยเฉพาะช่วงนี้ ซึ่งเข้าสู่ฤดูการท่องเที่ยว ได้ปรับเพิ่มกำลังการผลิตเป็นวันละ 4 แสนกระป๋อง หรือประมาณ 80% ของกำลังการผลิต จากเดิมประมาณ 3 แสนกระป๋อง และคาดว่าปีนี้ยอดขายจะขยายตัว 12% และ 15% ในปีหน้า จากการเพิ่มช่องทางการจำหน่าย
“ธุรกิจผลิตปลากระป๋องปุ้มปุ้ย ถือเป็นดัชนีชี้วัดค่าครองชีพอีกตัว รองจากบะหมี่กึ่งสำเร็จรูป เมื่อเศรษฐกิจมีปัญหา คนรายได้น้อยจะกินมากขึ้น ซึ่งยอดขายในช่วง 2 ปีที่ผ่านมา ขยายตัวดีต่อเนื่องที่ผ่านมาปุ้มปุ้ยไม่ได้ปรับขึ้นราคาสินค้า แม้ว่าต้นทุนแรงงานจะปรับเพิ่มขึ้น โดยใช้วิธีการลดต้นทุนจากการปรับกระบวนการผลิต ใช้เครื่องจักรให้มากขึ้น รวมทั้งหาช่องทางเพิ่มมูลค่าสินค้า ด้วยการเพิ่มความหลากหลายของสินค้าและราคา แต่ยังคงคุณภาพและรสชาติ”
นายสลิล กล่าวว่า ปุ้มปุ้ย ผลิตขายในประเทศ 80% อีก 20% ส่งออกไปยังทวีปยุโรป แคนาดา สหรัฐฯ ญี่ปุ่น และอาเซียน ซึ่งธุรกิจอาหารไม่ค่อยได้รับผลกระทบจากกำลังซื้อโลกที่ลดลง โดยปุ้มปุ้ย อยู่ระหว่างการศึกษาการส่งออกไปยังจีน อินเดีย และแอฟริกา
MThai News
