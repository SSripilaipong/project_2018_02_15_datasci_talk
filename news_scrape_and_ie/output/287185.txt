ก.ล.ต. ร่วมกับสมาคมตลาดตราสารหนี้ไทย  ผลักดัน “Bond Supermart”เพื่อให้ข้อมูลตลาดรองหุ้นกู้ เข้าถึงได้ง่ายขึ้น

นายวรพล โสคติยานุรักษ์ เลขาธิการ สำนักงานคณะกรรมการกำกับหลักทรัพย์ และตลาดหลักทรัพย์ (ก.ล.ต.) เผยก.ล.ต.และสมาคมตลาดตราสารหนี้ไทย (ThaiBMA) ร่วมกันพัฒนา “Bond Supermart” เพื่อเป็นแหล่งข้อมูลหุ้นกู้เอกชนสำหรับผู้ลงทุนรายย่อยซึ่งรวมข้อมูลและราคาหุ้นกู้ที่มีสภาพคล่องในตลาดรองมาไว้ในที่เดียวกัน รวมทั้งข้อมูลพื้นฐานของหุ้นกู้และช่องทางการติดต่อผู้ค้าตราสารหนี้ และเครื่องมือช่วยคำนวณราคาและผลตอบแทนของหุ้นกู้ เพื่อเป็นข้อมูลเบื้องต้นในการซื้อขายกับผู้ค้าตราสารหนี้ นอกจากนี้ ยังมีข้อมูลเปรียบเทียบอื่น เช่น อัตราดอกเบี้ยธนาคารพาณิชย์ ผลตอบแทนของพันธบัตรรัฐบาล เป็นต้น
“Bond Supermart” เป็นหนึ่งในโครงการที่ ก.ล.ต.ริเริ่มและร่วมมือกับสมาคมตลาดตราสารหนี้ไทยพัฒนาขึ้น เพื่อส่งเสริมให้ผู้ลงทุนใช้ประโยชน์จากสินค้าในตลาดทุนมากขึ้น โดย “Bond Supermart” จะช่วยให้ผู้ลงทุนรายย่อย ซึ่งเป็นผู้ลงทุนหลักในหุ้นกู้เอกชน สามารถเข้าถึงข้อมูลและราคาหุ้นกู้ได้โดยสะดวก ณ จุดเดียว ในรูปแบบที่เข้าใจง่าย พร้อมช่องทางการติดต่อซื้อขาย เพื่อให้ผู้ลงทุนสามารถบริหารเงินและจัดสรรเงินลงทุนในทรัพย์สินที่มีผลตอบแทนและความเสี่ยงที่หลากหลาย เพื่อกระจายความเสี่ยงในการลงทุน
นอกจากนี้ ยังเป็นจุดเริ่มต้นให้ผู้ลงทุนทั่วไปเกิดความสนใจและมีความเข้าใจการลงทุนในหุ้นกู้เพิ่มขึ้น เพราะปัจจุบันผู้ลงทุนส่วนใหญ่สนใจการลงทุนในตลาดหุ้นมากกว่า ดังนั้นจึงยังต้องการความร่วมมือจากหน่วยงานและผู้ร่วมตลาดอีกหลายส่วนที่จะยกระดับการพัฒนาตลาดตราสารหนี้ไทยในภาพใหญ่ต่อไป
นายนิวัฒน์ กาญจนภูมินทร์ กรรมการผู้จัดการ สมาคมตลาดตราสารหนี้ไทย กล่าวว่า “Bond Supermart”จะทำให้ผู้ลงทุนรายย่อยมีข้อมูลพื้นฐานของหุ้นกู้ซึ่งจำเป็นในการตัดสินใจซื้อขายในตลาดรอง ช่วยให้สามารถบริหารเงินลงทุนได้อย่างมีประสิทธิภาพมากขึ้นตามภาวะเศรษฐกิจการเงินที่เปลี่ยนแปลงไป ไม่จำเป็นต้องรอลงทุนในหุ้นกู้ที่ออกใหม่ หรือต้องถือครองหุ้นกู้ไปจนครบอายุเท่านั้น เพราะผู้ลงทุนสามารถเข้ามาซื้อขายเพื่อการลงทุนในตลาดรอง หรือขายเมื่อมีความจำเป็นทางการเงิน
โดยในปัจจุบันมีผู้ค้าตราสารหนี้ที่ทำข้อตกลงกับสมาคมฯ จำนวน 14 ราย ที่พร้อมให้บริการซื้อขายกับผู้ลงทุนรายย่อย และหวังว่าจะได้รับความร่วมมือจากผู้ค้าตราสารหนี้รายอื่น ๆ ในการเข้าร่วมโครงการ “Bond Supermart” ในอนาคตโดยผู้ลงทุนสามารถเข้าถึง “Bond Supermart” ได้โดยสะดวกถึง 5 ช่องทาง ได้แก่ เว็บไซต์ของสมาคมตลาดตราสารหนี้ไทย www.thaibma.or.th และ www.thaibond.com เว็บไซต์ของ ก.ล.ต. www.sec.or.th และ www.start-to-invest.com และ Mobile Application “start-to-invest” ของ ก.ล.ต.
MThai News

