“อาร์เอสถอดใ หลังบริหารลิขสิทธิ์ลาลีกาสเปน ส่อแววขาดทุนซ้ำปรับกลยุทธ์ขายกล่องพ่วงคอนเทนต์

นางพรพรรณ เตชรุ่งชัยกุล ประธานเจ้าหน้าที่ฝ่ายปฏิบัติการ บริษัท อาร์เอส จำกัด (มหาชน) กล่าวว่า ธุรกิจหลักของบริษัทแบ่งออกเป็น 3 กลุ่ม คือ ธุรกิจสื่อ ธุรกิจโชว์บิซและเพลง โดยปัจจุบันธุรกิจสื่อถือเป็นธุรกิจเรือธงของบริษัทที่มีสัดส่วนรายได้ถึง 62% ของรายได้รวม ประกอบด้วย ทีวีดาวเทียม วิทยุ และการบริหารลิขสิทธิ์ลาลีกา สเปน รวม 3 ฤดูกาล (2012-2015) ซึ่งที่ผ่านมาถือว่าไม่ประสบความสำเร็จมากนัก และอาจจะต้องมาพิจารณาอีกครั้งว่า บริษัทจะร่วมประมูลอีกครั้งหรือไม่เมื่อหมดลิขสิทธิ์
ปัจจุบันรายได้หลักจากการบริหารลิขสิทธิ์ลาลีกา สเปน มาจาก 4 ช่องทางคือ จากการสมัครสมาชิก, โฆษณา, การขายพ่วงคอนเทนต์กับพันธมิตรที่สนใจ และการขายซับไลเซนส์ให้แก่ผู้ประกอบการโทรทัศน์บอกรับสมาชิก (เพย์ทีวี) ซึ่งในซีซั่นแรกเน้นรายได้จากการสมัครสมาชิกเท่านั้น ก่อนจะปรับแผนมาเจาะกลุ่มลูกค้าธุรกิจ (บีทูบี) อาทิ ขายซับไลเซนส์ให้แก่ผู้ประกอบการเพย์ทีวี การขายพ่วงกับผู้ผลิตกล่องรับสัญญาณทีวีดาวเทียม ด้วยการเปิดตัวกล่อง “พีเอสไอ โอทู”และกล่องซันบ็อกซ์ในซีซั่น 2 ซึ่งได้รับผลการตอบรับเป็นที่น่าพอใจ ด้วยยอดขาย 2 แสนกล่อง เมื่อรวมกับซีซั่น 1 คาดว่าสิ้นปีนี้จะมีฐานสมาชิกถึง 5 แสนกล่อง และคาดว่าไตรมาส 1 ปีหน้าจะมีสมาชิกเพิ่มอีก 1-2 แสนกล่อง
“การบริหารลิขสิทธิ์ซีซั่นแรกถือว่าขาดทุน ส่วนซีซั่น 2 ยังต้องประเมินอีกครั้ง โดยจากนี้ไปบริษัทจะพยายามพยุงไม่ให้ขาดทุนเพิ่ม โดยคาดว่าซีซั่น 3 น่าจะสร้างกำไรได้ อย่างไรก็ตาม ด้วยลิขสิทธิ์คอนเทนต์กีฬาที่มีต้นทุนที่สูงขึ้นทุกปีจากการแข่งขันที่รุนแรง ดังนั้นถ้าหมดลิขสิทธิ์อาจจะต้องพิจารณาราคาประมูลครั้งต่อไปว่าบริษัทจะพร้อมจ่ายหรือไม่”
MThai news

