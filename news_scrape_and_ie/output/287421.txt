โบรกเกอร์ฟันโชะหากการเมืองยืดเยื้อ กระทบการลงทุนไทย หวั่นเม็ดเงินไหลออกไปตลาดหุ้นที่มีความเสี่ยงน้อย ส่วนมาตรการ QE กระทบไทยช่วงสั้นๆ

นายก้องเกียรติ โอภาสวงการ ประธานกรรมการบริหาร บล.เอเชีย พลัส หรือ ASP เผยแม้ศาลรัฐธรรมนูญจะมีคำวินิจฉัยออกมาแล้ว แต่กลับยิ่งสร้างความไม่ชัดเจน และสร้างความผันผวนทางการเมือง ที่สะท้อนถึงความแตกแยกของคนในประเทศ เป็นปัจจัยที่กดดันตลาดทุน เพราะนักลงทุนอยากเห็นความสามัคคีที่เกิดประโยชน์ต่อประเทศโดยรวม ซึ่งหากปัญหาการเมืองคลี่คลาย จะส่งผลดี สร้างความชัดเจนต่อประเทศ เพราะปัจจุบัน ภาคการลงทุนเกิดขึ้นน้อยและชะลอตัวจากปัจจัยทางการเมือง
ที่สำคัญไทยขาดการลงทุนโครงสร้างพื้นฐานขนาดใหญ่มาเป็นเวลาหลายปี ทำให้ขาดความน่าสนใจในการลงทุนของนักลงทุนต่างชาติ ดังนั้น หากต้องการให้ตลาดหุ้นไทยยังมีความสนใจอยู่ รัฐบาลจะต้องผลักดันโครงการลงทุนขนาดใหญ่ในโครงสร้างพื้นฐาน 2 ล้านล้านบาทให้รวดเร็วขึ้น ไม่เช่นนั้นตลาดหุ้นไทยจะถูดลดอันดับความน่าเชื่อถือ
“ยอมรับว่าได้มีการปรับลดประมาณการผลประกอบการของบริษัทจดทะเบียนในตลาดหลักทรัพย์ เหลือเพียงร้อยละ 8 จากเดิมที่คาดว่าจะเติบโตได้ร้อยละ 25 ขณะที่ปีหน้าคาดการณ์ว่าจะมีกำไรเพิ่มขึ้นร้อยละ 12 จากเดิมที่ร้อยละ 15 เนื่องจากปัจจัยภาวะเศรษฐกิจโลกที่เริ่มฟื้นตัว จะส่งผลให้ตลาดหุ้นในประเทศพัฒนาแล้ว อย่างสหรัฐ ญี่ปุ่น และจีน มีความน่าสนใจมากขึ้น ที่จะดึงเม็ดเงินลงทุนระยะสั้นกลับเข้าไปในประเทศกลุ่มนี้ได้”

ด้านนายไพบูลย์ นรินทรางกูร ประธานสภาธุรกิจตลาดทุนไทย เผยสถานการณ์การเมืองในขณะนี้ยังไม่มีความชัดเจน หากคลี่คลายโดยเร็วก็จะทำให้ตลาดฟื้นตัวกลับมาได้ แต่หากสถานการณ์ยืดเยื้อต่อไป ตลาดจะยังคงผันผวน และทำให้ดัชนีตลาดหุ้นไทยแกว่งอยู่ในกรอบดัชนี 1,400-1,500 จุดได้ โดยกำไรบริษัทจดทะเบียนจะอยู่ที่ร้อยละ 15 ซึ่งในขณะนี้ยังไม่มีปัจจัยบวกมาหนุนตลาดหุ้นไทย แต่หากการเมืองมีความรุนแรงจนถึงขั้นเปลี่ยนแปลงรัฐบาล อาจทำให้ดัชนีตลาดหุ้นไทยปีหน้าจะปรับตัวลดลงต่ำกว่า 1,400 จุดได้
สำหรับทิศทางตลาดหุ้นไทยในปีหน้า คาดว่าจะมีความสดใสกว่าปีนี้ โดยมองว่าดัชนีอยู่ในระดับ 1,600 จุด ขณะที่กำไรบริษัทจดเบียนจะโต 12% ถือว่าเป็นระดับปกติ แม้จะปรับลดลงจากปี 2556 ที่ได้รับอานิสงส์จากการลดภาษีเงินได้นิติบุคคล เนื่องจากเศรษฐกิจโลกจะฟื้นตัวได้ดี แต่ต้องจับว่าจะเป็นการฟื้นตัวที่แท้จริงหรือไม่
รวมทั้งต้องจับตาปัจจัยการถอนมาตรการผ่อนคลายทางการเงิน QE ที่จะส่งผลให้มีเม็ดเงินไหลออกจากตลาดหุ้นไทย โดยแนะนำกลยุทธ์การลงทุนในปีหน้าว่า ควรเน้นลงทุนระยะยาว เพื่อลดความเสี่ยงจากปัจจัยระยะสั้น โดยอุตสาหกรรมที่น่าสนใจในปีหน้า คือ กลุ่มอาหาร ส่งออก และปิโตรเคมี ที่จะฟื้นตัวตามเศรษฐกิจโลก

MThai News
