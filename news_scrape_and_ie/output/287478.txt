รัฐถังแตก ธ.ก.ส.เลื่อนจ่ายชาวนาร่วมโครงการจำนำข้าว56/57 อาจได้ช้า 1-2 เดือน

นายลักษณ์ วจนานวัช ผู้จัดการ ธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า เกษตรกรที่นำข้าว เปลือกเข้าร่วมโครงการรับจำนำปี56/57 ที่เริ่มตั้งแต่เดือน ต.ค.ที่ผ่านมา จำนวน 2 ล้านตัน วงเงิน 30,000 ล้านบาท ต้องรอต่อไปอีก 1-2 เดือนถึงจะได้รับเงินจาก ธ.ก.ส. เนื่องจาก สภาพคล่องของธนาคารที่กำหนดวงเงินให้หมุนเวียนในโครงการดังกล่าว ปัจจุบันทะลุ 500,000 ล้านบาทมาอยู่ที่ 680,000 ล้านบาท และกำลังจะทยอยลดลงในช่วงนี้แต่ก็มีความเสี่ยง เนื่องจากเงินที่ได้รับชดเชยในปีงบประมาณ 57 จากรัฐบาล 82,771 ล้านบาท และเงินจากการระบายข้าวของกระทรวงพาณิชย์ที่ได้ตกลงกันไว้ว่าระยะเวลาที่เหลืออีก 3 เดือนก่อนสิ้นปี 56 (ต.ค.-ธ.ค.) จะส่งมอบเงินให้อีก 30,000 ล้านบาทอาจจะไม่เพียงพอ
“ยอดเงินที่ ธ.ก.ส.ต้องจ่ายให้แก่เกษตรกรที่รับจำนำข้าวไว้ 2 ล้านตันข้าวเปลือก คิดเป็นเม็ดเงินประมาณ 30,000 ล้านบาทจนถึงสิ้นปี 56 ที่คณะรัฐมนตรี (ครม.) กำหนดให้ ธ.ก.ส.สามารถใช้เงินหมุนเวียนได้ไม่เกิน 500,000 ล้านบาท แต่ในขณะนี้ ทะลุไปอยู่ที่ 680,000 ล้านบาท จึงจำเป็นต้องทำความเข้าใจกับชาวนาเพื่อขอชะลอการจ่ายเงินไปอีก 1 เดือนหรืออย่างช้าไม่เกินเดือนครึ่ง หรือไม่เกินสิ้นปีนี้ จะได้รับเงินอย่างแน่นอน”
ผู้จัดการ ธ.ก.ส. กล่าวอีกว่า ที่ประชุม บอร์ด ธ.ก.ส. ได้หารือร่วมกันว่า วงเงินประมาณ 45,000 ล้านบาทจะตอบสนองความต้องการของเกษตรกรที่เก็บเกี่ยวตอนนี้ได้ระดับหนึ่ง ถึงเดือน ธ.ค.คาดว่า ยอดรับจำนำก็จะเพิ่มขึ้นอีก จึงขอให้นายทนุศักดิ์ เล็กอุทัย รมช.คลังหารือกับ รมว.คลังว่า กระทรวงการคลังควรจะใช้หนี้คืน ธ.ก.ส. ในส่วนที่ยังติดค้างอยู่อีก 64,000 กว่าล้านบาท ซึ่งจะทำให้มีช่วงว่างที่เพียงพอที่จะจ่ายเงินให้แก่เกษตรกรและยังไม่เกินวงเงิน 500,000 ล้านบาทอีกด้วย ซึ่งประเด็นนี้กระทรวงการคลังได้ส่งเรื่องให้สำนักงบประมาณพิจารณาแล้ว

MThai news
