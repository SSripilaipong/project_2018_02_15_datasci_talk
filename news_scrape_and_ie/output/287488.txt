กระทรวงไอซีทีประกาศขอติด TOP TEN รัฐบาลอิเล็กทรอนิกส์โลก  ชูยุทธศาสตร์ รวมศูนย์ระบบไอที พร้อมตั้งกรมทะเบียนกลางดูแลทะเบียนประเทศ 91 หมวด 
 
นาวาอากาศเอกอนุดิษฐ์ นาครทรรพ รัฐมนตรีว่าการกระทรวงเทคโนโลยีสารสนเทศและการสื่อสาร หรือไอซีที เผยกระทรวงวางแผนยุทธศาสตร์เพื่อการจัดอันดับของรัฐบาลอิเล็กทรอนิกส์ของไทยจากอันดับที่ 20 ของโลกขึ้นไปติดอันดับ 1 ถึง 10  ซึ่งการขับเคลื่อนทั้งระบบภาครัฐจะต้องเข้ามาใช้ทรัพยากรส่วนกลางที่จัดวางไว้ ตั้งแต่ระบบคลาวด์คอมพิวติ้งไปจนถึงระบบ Big Data ที่กำลังจะเกิดขึ้น ผสานเข้ากับการสร้างโครงสร้างพื้นฐานอื่น อย่างระบบ Government Information Network หรือ GIN ที่กำลังขยายเข้าสู่หน่วยงานท้องถิ่นมากขึ้น
ขณะเดียวกัน ผู้ให้บริการระบบโทรศัพท์มือถือซึ่งได้รับสัมปทานระบบ 3G ก็ยังสามารถวางระบบครอบคลุมพื้นที่มากขึ้น ก็จะส่งผลให้อันดับของประเทศไทยจะขยับขึ้นไปแน่นอน
“การเร่งสร้างกลุ่ม CIO หรือผู้บริหารระบบไอทีภาครัฐ ให้มีความสามารถควบคุมระบบ e-government ได้มีประสิทธิภาพมากขึ้น ถือเป็นหนึ่งในหมวดที่ทางผู้จัดอันดับให้ความสำคัญ ซึ่งขณะนี้บุคลากรด้านนี้ของไทยถือว่าเป็นกลุ่มที่มีจำนวนมาก และมีประสิทธิภาพที่ดี” นาวาอากาศเอกอนุดิษฐ์ กล่าว
นายสุรชัย ศรีสารคาม ปลัดกระทรวงเทคโนโลยีสารสนเทศและการสื่อสาร เผยว่า ในภาคปฏิบัติของการขยับอันดับของ e-government ไทยขึ้นสู่อันดับ 1 ถึง 10  นั้นคาดว่าภายใน 3 ปีทางกระทรวงจะดำเนินการสำเร็จ โดยจะผลักดันปัจจัยต่างๆ ไปพร้อมกันตั้งแต่การใช้ทรัพยากรด้านไอทีแบบรวมศูนย์ หรือ Centralization ผ่านระบบคลาวด์คอมพิวติ้ง และอื่นๆ ซึ่งจากนี้ไปภาคราชการจะไม่สามารถลงทุนใน ระบบคอมพิวเตอร์ส่วนองค์กรได้เองอีกแล้ว แต่ต้องมาใช้ทรัพยากรส่วนกลางโดยไม่มีการตัดงบประมาณ เท่ากับหน่วยงานต่างๆ สามารถนำงบลงทุนด้านไอทีไปใช้ในส่วนอื่นๆ แทน
เมื่อรวมศูนย์จะทำให้การดูแลรักษาความปลอดภัยทำได้ง่ายขึ้น เพราะเป็นการดูแลจากจุดเดียว และทำให้การขยายระบบไปยังส่วนภูมิภาคเกิดประสิทธิภาพผ่านทางศูนย์ไอซีทีชุมชน ทั้งหมดสามารถเกิดขึ้นได้ภายใน 1 ปี สิ่งสำคัญต้องเร่งจดตั้งกรมทะเบียนกลางให้เกิดขึ้นและใช้งานได้จริง โดยหน่วยงานนี้จะรวบรวมงานทะเบียนจำนวน 91 เรื่องที่มีอยู่ในประเทศไทย
ดร. โตชิโอ โอบิ ประธาน IAC, ผู้อำนวยการโครงการจัดลำดับรัฐบาลอิเล็กทรอนิกส์ มหาวิทยาลัยวาเซดะ เผยจากการเริ่มต้นของสำนักงานรัฐบาลอิเล็กทรอนิกส์ หรือ EGA ของประเทศไทย ในการทำระบบคลาวด์คอมพิวติ้งและอื่นๆ จะทำให้ไทยเข้าสู่ระบบรวมศูนย์กลาง ส่งผลให้การควบคุมระบบความปลอดภัยทำได้ง่ายขึ้น ขณะเดียวกันก็มีการเริ่มทำระบบ Open Government ซึ่งจะเห็นผลให้ปีหน้า รวมถึงการต่อ เชื่อมระบบ GIN กลายเป็น Super GIN และการใช้ศูนย์ไอซีทีเป็นตัวกระจายความรู้ใหม่ ก็จะทำให้ตัวชี้วัดเหล่านี้มีผลในทางที่ดีขึ้น
MThai News
