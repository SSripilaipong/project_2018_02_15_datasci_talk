กระทรวงอุตฯลั่นปี”60ไทยติดที่5ของโลกผลิตรถยนต์ ตั้งเป้าไม่ต่ำกว่า 2.5ล้านคันต่อปี

นายประเสริฐ บุญชัยสุข รมว.อุตสาหกรรม ยืนยันว่าไทยจะติดอันดับขึ้นเป็นผู้ผลิตรถยนต์อันดับที่ 5 ของโลก มีปริมาณการผลิตที่ 3.4 ล้านคัน เพิ่มขึ้นจากเดิมที่ตั้งไว้ที่ 3 ล้านคัน จากล่าสุดการผลิตรถยนต์ ในปี 2556 คาดว่าจะได้ไม่ต่ำกว่า 2.5 ล้านคัน
“มั่นใจว่าภาพรวมการผลิตรถยนต์จนถึงปี 2560 จะเป็นไปตามเป้าหมาย โดยเฉพาะมาตรการส่งเสริมการลงทุนรถยนต์ประหยัดพลังงานมาตรฐานสากล ระยะที่ 2 (อีโอคาร์ 2) ที่เมื่อขอรับการส่งเสริมในปีหน้าแล้วก็จะเริ่มผลิตออกมาได้ตั้งแต่ช่วงปี 2559 ซึ่งขณะนี้ค่ายรถยนต์หลายแห่งก็ให้ความสนใจ โดยเฉพาะผู้ประกอบการรายเดิม ที่ใช้ระยะเวลาลงทุนไม่นานมาก” นายประเสริฐกล่าว
ทั้งนี้ ปัจจุบันไทยมีผู้ผลิตชิ้นส่วน (เทียร์ 1-3) รวมกันกว่า 2,400 ราย ทำให้ไทยขึ้นเป็นผู้ผลิตอันดับที่ 9 ของโลกในปี 2555 ที่ผ่านมา จำนวน 2.4 ล้านคัน และขึ้นเป็นผู้ผลิตอันดับ 1 ของอาเซียน เมื่อเทียบกับประเทศอินโดนีเชียที่ผลิตได้ 1.06 ล้านคัน และมาเลเซีย 5.69 แสนคัน/ปี นอกจากนี้สถาบันยานยนต์ยังมีแผนพัฒนาฝีมือแรงงานภาคอุตสาหกรรมยานยนต์และชิ้นส่วนราว 300,000 คน ภายในปี 2554-2559

MThai news
