กทม.เลื่อนถกบริหารจัดการน้ำจากเดิมกำหนดไว้วันที่ 6 ธ.ค. เป็นวันที่ 25 ธ.ค

นายอดิศักดิ์ ขันตี ผู้อำนวยการสำนักการระบายน้ำ (สนน.) กรุงเทพมหานคร (กทม.) เปิดเผยว่า ได้รับแจ้งจากรัฐบาลว่า ให้กทม. เลื่อนการจัดรับฟังความคิดเห็นของประชาชนต่อระบบบริหารจัดการทรัพยากรน้ำอย่างยั่งยืนและระบบแก้ไขปัญหาอุทกภัยของประเทศ จากเดิมกำหนดไว้วันที่ 6 ธ.ค. เป็นวันที่ 25 ธ.ค.นี้ ตั้งแต่เวลา 07.00-17.00 น. ที่ศูนย์นิทรรศการและการประชุมไบเทค บางนา โดยคณะกรรมการบริหารจัดการน้ำและอุทกภัย (กบอ.) มอบหมายให้ กทม.เตรียมสถานที่จัดงาน พร้อมเชิญประชาชนจากทุกเขตเข้าร่วมรับฟังความคิดเห็น
นายอดิศักดิ์กล่าวต่อว่า การจัดรับฟังความคิดเห็นครั้งนี้ จะมี 1 เวทีใหญ่ และแบ่งย่อยอีก 20 เวที โดยสถาบันเทคโนโลยีพระจอมเกล้าธนบุรี จะรวบรวมข้อมูลทั้งฝ่ายเทคนิค ฝ่ายวิชาการ รวมทั้งจะนำความคิดเห็นของประชาชนสรุป ประเมิน และส่งให้ทางรัฐบาลดำเนินการต่อไป

MThai news
