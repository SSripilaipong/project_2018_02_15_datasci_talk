ธนาคารทหารไทย และธนาคารกรุงเทพ ขายพันธบัตรกระทรวงการคลังแห่งสปป.ลาวล็อตใหม่ อายุ 3 ปีและ 5 ปี ดอกเบี้ย 4.60-4.70% และ 5.10-5.20% ต่อปี ตามลำดับ


นายจรินทร์ พินธุโสภณ ผู้ช่วยกรรมการผู้จัดการใหญ่ ธนาคารทหารไทย (TMB) ในฐานะผู้จัดการการจัดจำหน่ายพันธบัตร และ ประสานงาน เผยกระทรวงการคลังแห่งสปป.ลาว ต้องการเสนอขายพันธบัตรสกุลเงินบาทในประเทศไทยเป็นครั้งที่ 2 หลังจากที่ประสบความสำเร็จอย่างล้นหลามในการเสนอขายพันธบัตรสกุลเงินบาทในครั้งแรกโดยทีเอ็มบี มูลค่า 1,500 ล้านบาท เมื่อเดือนพฤษภาคม 2556 ที่ผ่านมา ในขณะนั้นมีผู้สนใจจองซื้อเข้ามาสูงถึง  2.7 เท่า  หรือกว่า 4,000 ล้านบาท  ซึ่งนับว่าประสบความสำเร็จเกินความคาดหมายเป็นอย่างมาก
แม้ว่าพันธบัตรของกระทรวงการคลังแห่งสปป.ลาว ไม่มีการจัดอันดับความน่าเชื่อถือเช่นเดียวกับเมื่อครั้งที่เสนอขายในครั้งก่อน เพราะได้รับการยกเว้นเป็นกรณีพิเศษจากกระทรวงการคลังและสำนักงานคณะกรรมการกำกับหลักทรัพย์และตลาดหลักทรัพย์ของไทย แต่เชื่อว่าด้วยเสถียรภาพทางการเมือง ความมั่นคงทางการคลัง และการเจริญเติบโตทางเศรษฐกิจอย่างต่อเนื่องของสปป.ลาว จะเสริมสร้างความมั่นใจให้กับผู้ลงทุนในแง่ของความสามารถในการชำระหนี้ได้เป็นอย่างดี
สำหรับพันธบัตรที่เสนอขายในครั้งนี้ ถือเป็นโอกาสและช่องทางการลงทุนใหม่ๆ และกระจายความเสี่ยงไปในตัว เสนอขายแก่ผู้ลงทุนสถาบันและผู้ลงทุนรายใหญ่ ผ่านสาขาทั่วประเทศระหว่างวันที่ 29 พฤศจิกายน 2556 และ 2 – 3 ธันวาคม 2556 นี้ โดยเป็นพันธบัตร
นายสุรพันธ์ ปูรณคุปต์ ผู้จัดการ ฝ่ายทุนธนกิจ สายวานิชธนกิจ ธนาคารกรุงเทพ (BBL) ในฐานะ ผู้จัดการการจัดจำหน่ายพันธบัตร เผย การเสนอขายพันธบัตรของกระทรวงการคลังแห่งสปป.ลาว ในครั้งนี้ จะเสนอขายแก่ผู้ลงทุนสถาบันและผู้ลงทุนรายใหญ่เท่านั้น โดยพันธบัตรมีมูลค่ารวมไม่เกิน 3,000 ล้านบาท ราคาหน่วยละ 1,000 บาท กำหนดจองซื้อขั้นต่ำ 500,000 บาท ต่อชุด และเป็นทวีคูณของ 100,000 บาท
โดยเสนอขายพันธบัตรทั้งหมด 2 ชุด ประกอบด้วย ชุดที่ 1 พันธบัตรอายุ 3 ปี อัตราดอกเบี้ย ประมาณ 4.60-4.70% ต่อปี และชุดที่ 2 พันธบัตรอายุ 5 ปี อัตราดอกเบี้ย ประมาณ 5.10-5.20% ต่อปี โดยพันธบัตรทั้ง 2 ชุด จ่ายดอกเบี้ยทุกๆ 6 เดือน
การเสนอขายในครั้งนี้เป็นการนำเสนอพันธบัตรชุดอายุ 5 ปีของกระทรวงการคลังแห่งสปป.ลาวแก่ผู้ลงทุนไทยเป็นครั้งแรก ซึ่งจะเป็นทางเลือกหนึ่งของผู้ลงทุนที่ต้องการผลตอบแทนที่สูงขึ้น และบรรลุวัตถุประสงค์ของสปป.ลาวที่ต้องการแหล่งเงินทุนระยะยาว และเป็นจุดเริ่มต้นของการสร้างเส้นอัตราผลตอบแทนพันธบัตรรัฐบาลลาว (Government Bond Yield) อีกด้วย
ธนาคารเชื่อว่าการเสนอขายพันธบัตรในครั้งนี้จะได้รับผลตอบรับเป็นอย่างดีจากทั้งผู้ลงทุนสถาบัน และผู้ลงทุนรายใหญ่ เนื่องจากเป็นพันธบัตรของประเทศเพื่อนบ้านที่มีศักยภาพในการเติบโตทางเศรษฐกิจในระดับสูงโดยเฉพาะการเติบโตของภาคการผลิตพลังงานไฟฟ้าจากน้ำและภาคเหมืองแร่
MThai News
