“ทนุศักดิ์ เล็กอุทัย” ยืนยันธ.ก.ส มีเงินเพียงพอจ่ายเงินในโครงการรับจำนำข้าว 3,520 ล้านบาท แก่เกษตรกรรวม 20,000 ครัวเรือน
นายทนุศักดิ์ เล็กอุทัย รัฐมนตรีช่วยว่าการกระทรวงการคลัง เผยถึงกรณีกระแสว่า ธนาคารเพื่อการเกษตรและสหกรณ์การเกษตร หรือ ธ.ก.ส.ไม่จ่ายเงินในโครงการรับจำนำข้าวให้กับเกษตรกรที่เข้าร่วมโครงการ ว่า ธ.ก.ส.ยืนยันว่ามีเงินในการดำเนินการเรื่องนี้เพียงพอ โดยที่ประชุม คณะกรรมการของ ธ.ก.ส.เมื่อวันที่ 8 พฤศจิกายนที่ผ่านมาได้สั่งจ่ายเงินดังกล่าวให้เกษตรกรแล้ว และ ธ.ก.ส.ให้จ่ายเงินได้ตั้งแต่วันที่ 14 พฤศจิกายนที่ผ่านมา โดยปัจจุบันได้จ่ายเงินในโครงการรับจำนำข้าวไปแล้ว 3,520 ล้านบาท คิดเป็นจำนวนเกษตรกรรวม 20,000 ครัวเรือน
พร้อมกันนี้ ยังยืนยันว่ารัฐบาลยังสามารถบริหารจัดการในโครงการรับจำนำข้าวให้อยู่ในกรอบ 500,000 ล้านบาท โดยปัจจุบันโครงการรับจำนำข้าวได้ใช้เม็ดเงินไปแล้ว 680,000 ล้านบาท แต่กระทรวงพาณิชย์ได้ส่งเงินคืน ธ.ก.ส. 180,000 ล้านบาท ซึ่งทำให้ ธ.ก.ส.มีเงินหมุนเวียน รวมประมาณ 500,000 ล้านบาท ซึ่งยังอยู่ในกรอบที่กำหนดไว้และเพียงพอต่อโครงการรับจำนำข้าวถึงสิ้นปี 2556
นอกจากนี้ ในปี 2557 ธ.ก.ส. ยังได้รับการจัดสรรงบประมาณเพิ่มเติมกว่า 82,000 ล้านบาท ซึ่งสามารถนำมาใช้ในปีการผลิต 56/57 ได้อีก 55,000 ล้านบาท ซึ่งหากรวมของกระทรวงพาณิชย์อีก 24,000 ล้านบาท จะทำให้ ธ.ก.ส. มีเงินหมุนเวียน รวม 79,000 ล้านบาท ซึ่งน่าจะเพียงพอ และในปีหน้า สำนักบริหารหนี้สาธารณะจะออกพันธบัตรเพื่อใช้เป็นเงินทุนหมุนเวียนรวม 75,000 ล้านบาท รวมทั้งแหล่งเงินทุนอื่นที่จะเพิ่มเติมให้ ธ.ก.ส. เพื่อใช้ชดเชยข้าวถุงราคาถูกที่ ครม. อนุมัติแล้ว 7,100 ล้านบาท และเงินจากการขายข้าวจีทูจีอีกจำนวนหนึ่งด้วย

MThai News
