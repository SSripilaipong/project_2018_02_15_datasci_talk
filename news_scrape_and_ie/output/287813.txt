หอการค้าเผย ศก.ไทยชะลอตัวชัด ติงรัฐกระตุ้น ศก.ไม่ได้ผล เผยชะลอจ่ายจำนำข้าทำแรงซื้อหด

นายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจมหาวิทยาลัยหอการค้าไทย เปิดเผยในงานสัมมนาหอการค้าทั่วประเทศ ครั้งที่ 31 ที่จังหวัดตรัง ว่าหอการค้าไทยกำลังรวบรวมข้อมูลจากผู้เข้าร่วมประชุมสัมมนาหอการค้าทั่วประเทศ พบว่าสัญญาณเศรษฐกิจชะลอตัวลงอย่างชัดเจน และความไม่แน่นอนทางการเมือง
โดยก่อนที่หอการค้าไทยจะมีการปรับประมาณการตัวเลขเศรษฐกิจลงในช่วงเดือนธันวาคมนี้ จากเดิมที่ประเมินไว้ร้อยละ 3 – 3.3 ในปีนี้ และจะขยายตัวร้อยละ 4 ในปีหน้า ซึ่งหอการค้ามีความเป็นห่วงว่ากำลังซื้อที่ชะลอตัวลงจากปัญหาราคาสินค้าเกษตรตกต่ำและการเมืองขาดเสถียรภาพ
ส่วนการส่งออกในปีนี้หอการค้ามองว่า ยังขยายตัวได้ร้อยละ 4.5 และปีหน้าจะขยายตัวร้อยละ 5 แต่จะต้องมีการทบทวนตัวเลขอีกครั้ง ตามทิศทางการฟื้นตัวของเศรษฐกิจโลก โดยมองว่ามาตรการกระตุ้นเศรษฐกิจของรัฐบาลตลอดทั้งปีที่ผ่านมายังไม่ได้ผล โดยเฉพาะนโยบายรับจำนำข้าวที่ธนาคารเพื่อการเกษตรและสหกรณ์การเกษตร หรือ ธ.ก.ส.ชะลอการจ่ายเงินให้กับเกษตรกรทำให้ขากเม็ดเงินกระตุ้นเศรษฐกิจ เพราะกลุ่มเกษตรกรเป็นกำลังซื้อที่สำคัญของประเทศ

MThai news
