คลังจับมือ ธ.ก.ส.เข็นโครงการ 15 บาทก็อิ่มได้ มีร้านข้าวแกงแนวร่วม 289 แห่งทั่วกรุง

นายทนุศักดิ์ เล็กอุทัย รมช.คลัง เปิดเผยว่ากระทรวงการคลังร่วมกับธนาคารเพื่อการเกษตรและสหกรณ์การเกษตร (ธ.ก.ส.) ธนาคารพัฒนาวิสาหกิจขนาดกลางและขนาดย่อมแห่งประเทศไทย หรือเอสเอ็มอีแบงก์ และบรรษัทประกันสินเชื่ออุตสาหกรรมขนาดย่อม (บสย.) จัดทำโครงการ “15 บาทก็ทานได้” โดยมีนายกรัฐมนตรีมาเป็นประธานเปิดโครงการดังกล่าวที่ทำเนียบรัฐบาล
สำหรับโครงการ 15 บาทก็ทาน ถือเป็นความตั้งใจของกระทรวงการคลังและหน่วยงานในสังกัดที่ ต้องการลดภาระค่าครองชีพในแก่ประชาชน โดยเฉพาะข้าวราดแกงที่ขายท้องถนนและแผงลอยให้มีราคาถูก และรถชาติดีเหมาะสมกับราคา โดยให้ร้านค้าที่เป็นสมาชิกในโครงการ ซึ่งเบื้องต้นมีอยู่ประมาณ 289 แห่งทั่วกรุงเทพฯ และปริมณฑล จำหน่ายข้าวราด แกงจานละไม่เกิน 15 บาทกับข้าว 1 อย่างภายใต้เมนู 3 ชนิดคือ 1.ต้มจืดหรือแกง 2.ผัดผัก (มีเนื้อสัตว์) และ3.ไข่เจียว หรือไข่พะโล้ เป็นต้น แต่หากต้องการกับข้าวเกินกว่า 1 อย่างต้องจ่ายเพิ่มตามที่ร้านค้ากำหนด
“โครงการ 15 บาทก็ทานได้ของกระทรวงการคลังถือเป็นข้าวราดแกงที่มีราคาถูกที่ที่สุดและยังถูกกว่าร้านธงฟ้าของกระทรวงพาณิชย์ด้วย เพราะเราสามารถควบคุมต้นทุนราคาสินค้า เช่น ข้าวสารและน้ำมันพืชที่ใช้ในการปรุงอาหารได้ถูกกว่าราคาท้องตลาดทั่วไป ทำให้บรรดาร้านข้าวแกงสนใจที่จะเข้าร่วมกับกระทรวงการคลัง”
นายทนุศักดิ์ กล่าวว่า การควบคุมราคาสินค้าให้อยู่ในระดับต่ำที่สุด ขณะที่ผู้ค้าขายก็ยังมีกำไรจากการประกอบกิจการได้ ก็เกิดความพึงพอใจที่จะเข้าร่วมโครงการ โดย ธ.ก.ส.ได้ช่วยหาข้าวสารราคาถูกถุงละ 5 กิโลกรัม ราคา 70 บาท น้ำมันพืชขวดละ 33 บาทและก๊าซหุงต้มของกระทรวงพลังงานมาเข้าร่วมโครงการทำให้ร้านข้าวแกงมีต้นทุนการผลิตที่ลดต่ำลงกว่าปกติ จึงสามารถขายข้าวราดแกงได้ในราคา 15 บาท
สำหรับร้านข้าวแกงที่สนใจจะเข้าร่วมโครงการดังกล่าวสามารถลงทะเบียนได้ที่ ธ.ก.ส.หรือสายด่วน 1490 กด 3 เพื่อรับสิทธิ์ในการสั่งซื้อสินค้าและวัตถุดิบราคาถูก โดยผู้ประกอบการจะเป็นผู้ส่งมอบสินค้าให้ถึงที่บ้านหรือสถานที่ประกอบการแต่ต้องมีปริมาณมากเพียงพอในระดับหนึ่งเพื่อให้คุ้มทุนกับการขนส่งสินค้า
MThai news
