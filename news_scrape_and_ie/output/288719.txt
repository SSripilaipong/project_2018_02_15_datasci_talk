โบรกเกอร์และสภาธุรกิจตลาดทุนแนะเกาะติดการเมืองใน-นอกสภาฯ ขย่มตลาดหุ้น แต่มองผลกระทบช่วงสั้น เหมาะลงทุนยาวTMB BTS และหุ้นเล็กASP KCE, MBK, MC, M และMONO แต่ลด TK กับ MALEE

ตลาดหุ้นไทยผันผวนจากสถานการณ์ทางการเมืองในประเทศ ที่มีการเดินประท้วงแบบดาวกระจาย 13 แห่ง โดยดัชนีเปิดตลาดปรับลดลง 13 จุด ระหว่างวันปรับลดลงต่ำสุดที่ระดับ 1,345.02 จุด จนปิดตลาดที่ระดับ 1,352.86 จุด ลดลง 6.21 จุด มูลค่าซื้อขาย 32,181.18 ล้านบาท ต่างชาติขายสุทธิตลาดหุ้นไทยเป็นวันที่ 4 อีก 1,470 ล้านบาท
นายไพบูลย์ นลินทรางกูร ประธานเจ้าหน้าที่บริหาร บล.ทิสโก้ และประธานกรรมการสภาธุรกิจตลาดทุนไทย กล่าวว่า ปัญหาการเมืองในประเทศในปัจจุบันจะกระทบต่อตลาดหุ้นในระยะสั้นเท่านั้น โดยให้จับตาสถานการณ์อย่างใกล้ชิดว่าจะมีความรุนแรงเกิดขึ้นหรือไม่ ซึ่งหากเกิดความรุนแรงขึ้นก็อาจจะกระทบต่อจิตวิทยาการลงทุนช่วงนี้ แต่เป็นเพียงผลกระทบในระยะสั้นเท่านั้น เนื่องจากพื้นฐานเศรษฐกิจไทยยังแข็งแกร่ง การเติบโตของเศรษฐกิจไทยมาจากการส่งออกเป็นหลัก
ทั้งนี้ที่หุ้นไทยในช่วงที่ผ่านมาให้ผลตอบแทนต่ำกว่าภูมิภาค หากสถานการณ์ทางการเมืองจบเร็ว เชื่อว่าตลาดหุ้นจะกลับมาฟื้นตัว โดยกลยุทธ์การลงทุนช่วงนี้ แนะนำทยอยซื้อเพื่อลงทุนระยะยาวในหุ้นพื้นฐานดี โดยเฉพาะหุ้นที่เกี่ยวกับการฟื้นตัวของเศรษฐกิจโลก เช่นกลุ่มปิโตรเคมี กลุ่มเดินเรือ ขณะที่กลุ่มอาหารน่าจะพ้นจุดต่ำสุดไปแล้ว
บล.ทิสโก้ ได้ปรับลดคาดการณ์การทำกำไรของบริษัทจดทะเบียนในปีนี้เหลือเติบโต 10% จากเดิมที่คาดว่าจะเติบโต 25% ในช่วงต้นปี เนื่องจากการชะลอตัวของเศรษฐกิจในประเทศ อีกทั้งภาวะเศรษฐกิจโลกก็ยังคงมีความผันผวน ส่วนการเป็นที่ปรึกษาทางการเงิน การนำหุ้นใหม่ เข้าจดทะเบียนในตลาดหลักทรัพย์ ขณะนี้ทิสโก้มีดีลอยู่ในมือ 2 ราย คาดว่าจะยื่นแบบแสดงรายการข้อมูล(ไฟลิ่ง)เพื่อขอเข้าจดทะเบียนได้ในช่วงต้นปีหน้า
“ประเมินว่าในปีหน้าการทำกำไรของบจ. จะเติบโตได้ที่ระดับ 12% จากปีนี้ตามการเพิ่มขึ้นของจีดีพี ที่จะเติบโตประมาณ 4.5% โดยมองว่าภาพรวมเศรษฐกิจโลกในปีหน้าจะมีการฟื้นตัว ซึ่งจากตัวเลขเศรษฐกิจต่างๆที่ออกมา ทั้งจากสหรัฐฯ ยุโรป ญี่ปุ่นและจีนก็มีแนวโน้มที่ดีขึ้น โดยไทยจะได้รับอานิสงส์หลักจากการเป็นผู้ส่งออก ซึ่งไทยมีการส่งออกถึง 75% ของจีดีพี”นายไพบูลย์กล่าว
บล.เอเซียพลัส วิเคราะห์ว่า การเมืองในสัปดาห์นี้ มีความร้อนแรงเพิ่มขึ้นทั้งในสภาฯ และ นอกสภาฯ โดยในสภามีการเปิดอภิปรายไม่ไว้วางใจ ช่วงวันที่ 26 – 27 พ.ย. และมีการลงมติในวันที่ 28 พ.ย. ทั้งนี้ตามรัฐธรรมนูญมาตรา 158 วรรคหนึ่ง กำหนดว่าหลังจากที่มีการยื่นญัตติการอภิปรายไม่ไว้วางใจแล้วนายกรัฐมนตรีไม่สามารถที่จะใช้อำนาจยุบสภาฯ ได้ จนกว่าญัตติจะมีการถอดถอนออกไปหรือได้รับคะแนนเสียงไว้วางใจ สำหรับการยื่นอภิปรายไม่ไว้วางใจครั้งนี้
ส่วนสถานการณ์การชุมนุมมีความร้อนแรงขึ้นตามลำดับ นักลงทุนจึงต้องติดตามสถานการณ์ และ ประเมินสถานการณ์ต่อเนี่อง ซึ่งปัจจุบันถือเป็นการสร้างแรงกดดันให้กับการเคลี่อนไหวของ ดัชนีเฉพาะอย่างยิ่งที่ระดับราคาปิดต่อกำไรต่อหุ้น (พีอี) ของตลาดในปัจจุบันที่ 14.7 เท่า และอาจทำให้เกิดแรงขายของนักลงทุนต่างชาติต่อไปได้อีก แม้จะมีมูลค่าที่ลดต่ำลง กลยุทธ์การลงทุนให้น้ำหนักหุ้น 30% และเลือกเป็นรายตัว โดยเฉพาะหุ้นเข้าอันดับบริษัทที่มีมาร์เก็ตแคปสูงสุด 50 อันดับ ( SET50) และ100 อันดับ (SET100)
บล.ธนชาต วิเคราะห์หุ้น แนะนำการลงทุนรอซื้อ เมื่อมีความชัดเจนทางการเมือง จากข่าวการจัดหุ้นใหม่ลงทุนใน MSCI Index (Rebalance) จะส่งผลหุ้นรายตัวผันผวนเพิ่ม หุ้นที่ลงทุนตามดัชนี MSCI จะมีดัชนีความแข็งแกร่งกว่าตลาด ได้แก่ MSCI Global เพิ่ม TMB BTS ขณะที่ MSCI Global Small เพิ่ม ASP, CHG, CKP, DRT, KCE, MBK, MC, M, MONO NOK RS TUF (ลด TK MALEE)
MThai News
