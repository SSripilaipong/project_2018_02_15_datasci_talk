ปลัดกระทรวงพาณิชย์ยอมรับหากม็อบยืดเยื้อกระทบส่งออกแน่ สั่งฑุตพาณิชย์แจงสถานการณ์ให้ต่างชาติเข้าใจ

นางศรีรัตน์ รัษฐปานะ ปลัดกระทรวงพาณิชย์ ระบุว่าหากสถานการณ์การเมืองในประเทศยืดเยื้ออาจจะส่งผลให้ประเทศคู่ค้าหันไปทำการค้ากับประเทศอื่นๆ แทน ซึ่งอาจจะกระทบต่อการส่งออกไทยปี 56 ที่อาจจะไม่ขยายตัวจากปีก่อนหรืออาจจะขยายตัวติดลบได้ ส่วนในปี 57 ที่ตั้งเป้าหมายไว้ว่าจะขยายตัว 5%
“เบื้องต้นยังคงยืนยันเป้าหมายเดิม แต่หากปัจจัยที่ควบคุมไม่ได้ เช่น ค่าเงินบาทที่อาจมีความผันผวนอย่างหนัก หรือปัญหาการเมืองที่ยืดเยื้อและรุนแรงขึ้น ก็อาจจะส่งผลกระทบต่อการส่งออกได้” นางศรีรัตน์กล่าว
นอกจากนี้ การเมืองที่ยืดเยื้อรุนแรงยังมีความเสี่ยงที่อาจทำให้เกิดภาวะเงินฝืดในปีนี้ได้ด้วย เพราะประชาชนไม่มีอารมณ์จับจ่ายใช้สอย การบริโภคในประเทศชะลอตัว ขณะที่ภาคเอกชนไม่กล้าลงทุน ไม่เกิดการจ้างงาน และกระทบต่อเศรษฐกิจในภาพรวมได้
ปลัดกระทรวงพาณิชย์ กล่าวว่า ในการประชุมรัฐมนตรีองค์การการค้าโลก (WTO) ในวันที่ 3-6 ธ.ค.56 ที่บาหลี ประเทศอินโดนีเซีย ซึ่งมีนายนิวัฒน์ธำรง บุญทรงไพศาล รองนายกรัฐมนตรี และ รมว.พาณิชย์ เป็นหัวหน้าคณะ บรรดาประเทศสมาชิกอาจจะสอบถามถึงสถานการณ์การเมืองในไทยขณะนี้ ซึ่งกระทรวงพร้อมจะชี้แจงและทำความเข้าใจเพื่อสร้างความเชื่อมั่นว่าปัญหาที่เกิดขึ้นไม่มีผลกระทบต่อการทำการค้ากับไทยแน่นอน
ทั้งนี้ ได้สั่งการให้ผู้อำนวยการสำนักงานส่งเสริมการค้าระหว่างประเทศ (ทูตพาณิชย์) ที่ประจำอยู่ในประเทศต่างๆ ทั่วโลก ชี้แจงและทำความเข้าใจกับประเทศคู่ค้าว่าปัญหาการเมืองที่กำลังเกิดขึ้นในไทยขณะนี้เป็นปัญหาที่เกิดขึ้นชั่วคราว และคาดว่าจะมีทางออกได้ ซึ่งจะไม่กระทบต่อการทำการค้าระหว่างประเทศของไทย ขอให้คู่ค้ามั่นใจว่าการทำการค้ากับไทยจะไม่ชะลอหรือหยุดชะงัก ไทยยังสามารถผลิตและส่งออกได้ตามปกติ

MThai news
