“รังสรรค์ ศรีวรศาสตร์” คลังเผยไร้ปัญหาการเบิกจ่ายเงินงบประมาณ และโครงการรถยนต์คันแรก
นายรังสรรค์ ศรีวรศาสตร์ ปลัดกระทรวงการคลัง สั่งการให้ข้าราชการสามารถทำงานสถานที่ภายนอกได้เพื่อความปลอดภัย หลังถูกผู้ชุมนุมบุกยึดสำนักงบประมาณ กระทรวงการคลัง สำหรับการเบิกจ่ายเงินคืนให้กับโครงการรถยนต์คันแรก ไม่มีปัญหาเหมือนกับการเบิกจ่ายเงินงบประมาณเช่นเดียวกัน ด้วยการให้เจ้าหน้าที่รับผิดชอบนำการ์ดผ่านเข้าระบบออกไปทำงานในสถานที่ภายนอกได้ โดยกรมสรรพสามิตเตรียมจัดส่งข้อมูลผู้ครอบครองรถยนต์ครบกำหนด 1 ปี และผ่านการพิจารณาคุณสมบัติเรียบร้อยแล้ว โดยเตรียมจัดส่งมาให้กรมบัญชีกลางภายในวันที่ 4 ธันวาคม เพื่อเบิกจ่ายในวันที่ 7 ธันวาคม มีจำนวน 50,000 ราย
นอกจากนี้ กรมบัญชีกลางยังต้องเลื่อนการสอบสัมภาษณ์บรรจุข้าราชการ 1,800 คน ออกไปก่อน ขณะที่กรมศุลกากร มีปัญหาขัดข้องจากระบบการนำเข้า ส่งออกแบบอิเล็กทรอนิดส์ อี-คัสตอม กระทรวงคลังจึงให้เจ้าหน้าที่ทำงานอยู่ในบ้านหรือสถานที่ภายนอก สำหรับงานที่ไม่จำเป็นต้องใช้เอกสาร เพื่อให้งานหลายส่วนเดินหน้าต่อไปได้ โดยสั่งกำชับไม่ให้ข้าราชการขึ้นไปบนตึก เพื่อความปลอดภัยจนกว่าจะจัดหาสถานที่สำรองการทำงานให้กับข้าราชการ
MThai News
