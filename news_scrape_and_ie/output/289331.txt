กสทช.ห้ามค่ายมือถือตัดสัญญาณม็อบลั่นค่ยไหนทำผิดโทษถึงถอนใบอนุญาค

นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) กล่าวว่า กสทช. ได้แจ้งไปยังผู้ประกอบการโทรศัพท์เคลื่อนที่ทุกรายแล้วว่า การตัดสัญญาณโทรศัพท์มือถือเป็นกรณีที่ผู้รับใบอนุญาตพัก หรือหยุดการให้บริการ ตามมาตรา 20 แห่งพระราชบัญญัติการประกอบกิจการโทรคมนาคม พ.ศ.2544 และกรณีดังกล่าวเป็นเรื่องที่มีความเสียหายร้ายแรงต่อประโยชน์สาธารณะ ตามมาตรา 66 วรรคสอง แห่งพระราชบัญญัติเดียวกัน จึงอยู่ในอำนาจของ กสทช. ที่จะพิจารณาพักใช้หรือเพิกถอนใบอนุญาตได้
นอกจากนี้ เมื่อการกระทำดังกล่าวมีผลให้ระบบโทรคมนาคมขัดข้อง จึงอาจเข้าข่ายเป็นการกระทำความผิดทางอาญา ตามมาตรา 73 ซึ่งจะมีโทษจำคุกไม่เกิน 2 ปี หรือปรับไม่เกิน 4 แสนบาท หรือทั้งจำทั้งปรับ
นายฐากร กล่าวต่อว่า ขณะนี้ สำนักงานฯ ได้มีหนังสือสั่งการด่วนให้ผู้ประกอบการโทรศัพท์เคลื่อนที่ทุกราย ดูแลเพิ่มความแรงของคุณภาพสัญญาณในพื้นที่ชุมนุมให้ประชาชนสามารถติดต่อสื่อสารกันได้อย่างมีประสิทธิภาพแล้ว เนื่องจากการชุมนุมทางการเมือง มีประชาชนใช้โทรศัพท์เคลื่อนที่พร้อมกันเป็นจำนวนมาก ซึ่งจะส่งผลต่อคุณภาพสัญญาณ แม้การออกแบบโครงข่ายจะมีการเผื่อกรณีมีผู้ใช้งานมากไว้แล้วก็ตาม แต่ก็ยังคงไม่เพียงพอในกรณีที่มีการใช้งานพร้อมกันมากเช่นนี้ การให้ผู้ประกอบการโทรศัพท์เคลื่อนที่เพิ่มความแรงของคุณภาพสัญญาณจะช่วยให้ คุณภาพสัญญาณดีขึ้นได้
“เรื่องนี้เป็นหน้าที่ที่สำคัญของสำนักงาน กสทช. ที่จะดูแลประชาชนผู้ใช้บริการให้ได้รับบริการโทรศัพท์เคลื่อนที่ที่มีประสิทธิภาพ หากพบปัญหาจากการใช้บริการสามารถแจ้ง และร้องเรียนมาที่ศูนย์รับเรื่องร้องเรียน สำนักงาน กสทช. หมายเลขโทรศัพท์ 1200 ได้ทันที” นายฐากร กล่าว
