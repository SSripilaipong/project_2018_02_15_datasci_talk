บล.ฟิลลิปฯแนะนำหุ้นกล่มธนาคาร มั่นใจสินเชื่อปลายปีเติบโตดี ชี้ KTB ตัวเอกของกลุ่ม อานิสงส์โครงการลงทุนขนาดใหญ่ภาครัฐบาล
บล.ฟิลลิป (ประเทศไทย) วิเคราะห์หุ้นกลุ่มธนาคารพาณิชย์ โดยภาพรวมธนาคาร11 แห่งที่จดทะเบียนในตลาดหุ้น มีสินทรัพย์94%และเงินฝากรวม 96% ของยอดรวมทั้งระบบ
ขณะที่รายงานแบบแสดงสินทรัพย์และหนี้สินเดือน ต.ค. มีสินเชื่อเพิ่มขึ้น 0.35% (เทียบเดือนก.ย.) และ 7.5% (เทียบปี2555)ในขณะที่เงินฝากยังคงขยายตัวมากกว่าสินเชื่อ โดยเพิ่มขึ้น 0.9% จากเดือนก่อน และ 7.6% จากปีก่อน
ทั้งนี้เดือน ต.ค. ซึ่งเป็นเดือนแรกของไตรมาส 4 แม้สินเชื่อของกลุ่มธนาคารจะยังชะลอตัว แต่คาดว่า 2 เดือนที่เหลือจะเร่งเพิ่มขึ้น จากปัจจัยหนุนคือการจับจ่ายใช้สอยในช่วงปลายปี ส่วนการจัดงานมอเตอร์เอ็กซ์โปต้องลุ้นต่อไป เพราะปีก่อนมีผู้ใช้สิทธิ์จากการซื้อรถคันแรกไปเป็นจำนวนมาก ประกอบกับม็อบที่ศูนย์ราชการ แจ้งวัฒนะ ใกล้ที่จัดงานมอเตอร์เอ็กซ์โป ณ เมืองทองธานี
กลุ่มธนาคาร 10 ธนาคารที่บล.ฟิลลิปฯ วิเคราะห์นั้น ถึงแม้ว่าเป็นอัตราการเติบโตสินเชื่อที่สูงกว่าเดือนก่อนหน้าที่มีสินเชื่อเพิ่มขึ้น 0.31% จากเดือนก่อน ก็ยังเติบโตที่น้อยกว่าค่าเฉลี่ยการเติบโตตั้งแต่ต้นปีที่มีสินเชื่อเพิ่มขึ้น 0.75%/เดือน แต่ในเดือน ต.ค. มี 5 ธนาคารคือ BAY,KBANK, KTB, KKP, TISCO ที่มีสินเชื่อเติบโตมากกว่าเดือนก่อน
KBANK เป็นธนาคารที่มีสินเชื่อเพิ่มขึ้นในเดือน ต.ค.มากที่สุด โดยเพิ่มขึ้น 1.1%  (เทียบเดือนก.ย.) ในขณะที่ 5 ธนาคารที่เหลือ คือ BBL LHBANK SCB TCAP และ TMB มีสินเชื่อเติบโตน้อยกว่าเดือนก่อน นอกจากนี้ BBL และ TCAP ยังเป็น 2 ธนาคารที่มีสินเชื่อหดตัวลงในเดือน ต.ค. โดย BBL มีสินเชื่อหดตัวลง 0.8%  (เทียบเดือนก.ย.) ส่วน TCAP หดตัวลง 0.04% (เทียบเดือนก.ย.)
ด้านเงินฝากยังคงเติบโตมากกว่าสินเชื่อเพราะการเติบโตของสินเชื่อยังคงชะลอตัว ทำให้เงินฝากของกลุ่มธนาคารในเดือน ต.ค. มีการเติบโตสูงกว่าสินเชื่อเป็นเดือนที่ 2 ติดต่อกัน โดยเพิ่มขึ้นจาก
เดือนก่อนอีก 0.95%  เดือนก.ย.ที่เพิ่มขึ้น 0.94% (เทียบเดือนส.ค) ถึงแม้ว่าเงินฝากของกลุ่มธนาคารจะเพิ่มขึ้นกว่าเดิม แต่ก็มีเพียง 5 ธนาคารที่มีเงินฝากเพิ่มขึ้น คือ KKP KTB SCB TCAP และ TMB
โดย KKP เป็นธนาคารที่มีเงินฝากเพิ่มขึ้นมากที่สุดในเดือน ต.ค. โดยเพิ่มขึ้น 3.1% (เทียบเดือนก.ย.) ส่วนอีก 5 ธนาคารที่เหลือ คือ BAY BBL KBANK LHBANK และ TISCO มีเงินฝากหดตัวลงทั้งหมด และ BAY เป็นธนาคารที่มีเงินฝากหดตัวลงมากที่สุด โดยลดลง 1.2% (เทียบเดือนก.ย.)
คำแนะนำการลงทุน   
บล.ฟิลลิปให้น้ำหนัก “ลงทุนมากกว่าปกติ” ในหุ้นกลุ่มธนาคารเพราะมองว่าสินเชื่อในช่วงไตรมาส 4 ปี 2556 จะกลับมาเร่งตัว รวมไปถึงในปี2557 หากโครงการลงทุนขนาดใหญ่ของรัฐบาลเริ่มดำเนินการได้ จะช่วยเร่งความต้องการสินเชื่อให้เพิ่มมากขึ้น
โดยเลือก  KTB  (ราคาพื้นฐาน ’57 25 บาท) เป็นหุ้นน่าเก็บที่สุดของกลุ่ม เนื่องจาก  KTB  เป็นธนาคารที่มีความใกล้ชิดกับรัฐบาลซึ่งทำให้เป็นธนาคารที่ได้ประโยชน์ที่สุดจากโครงการลงทุนขนาดใหญ่ของรัฐบาล นอกจากนี้ KTB ยังเป็นธนาคารที่มีผลตอบแทนเงินปันผลสูงเมื่อเทียบกับธนาคารขนาดใหญ่
MThai News

