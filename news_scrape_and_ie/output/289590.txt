BJCHI ลงสนามขายหุ้นวันแรก ราคาเหนือจอง (IPO) ล่าสุดราคาอยู่ที่ 4125 บาท (เวลา 12.05น.)
นายหยัง เจิน ลี กรรมการผู้จัดการ บริษัท บีเจซี เฮฟวี่ อินดัสทรี จำกัด (มหาชน) หรือ BJCHI ผู้ดำเนินธุรกิจวิศวกรรมด้านการรับจ้างผลิตและติดตั้งอุปกรณ์ต่างๆ ที่ใช้ในกระบวนการผลิตในโรงงานอุตสาหกรรมขนาดใหญ่ ตามแบบและขนาดที่ลูกค้าเป็นผู้กำหนด เปิดเผยว่าหลังจากเสนอขายหุ้นสามัญเพิ่มทุนให้กับประชาชนเป็นครั้งแรก (IPO) จำนวน 80 ล้านหุ้น มูลค่าที่ตราไว้ (พาร์) หุ้นละ 1 บาท ราคาไอพีโอที่ 30 บาทต่อหุ้น
โดยมั่นใจว่า หุ้น BJCHI จะประสบความสำเร็จยืนเหนือจองในการเข้าเทรดในวันที่ 28 พฤศจิกายน และได้รับการต้อนรับอย่างอบอุ่นจากนักลงทุน 
ขณะเดียวกัน BJCHI จัดอยู่ในกลุ่มอุตสาหกรรมที่มีความสามารถการทำกำไรสูง เนื่องจากมีคู่แข่งในธุรกิจน้อยราย และการแข่งขันด้านราคาไม่รุนแรง ทำให้บริษัทฯ ได้รับอัตรากำไรที่สูง ซึ่งส่งผลดีต่อผลการดำเนินงานของบริษัทฯ ที่สามารถเติบโตได้ดีต่อไปในอนาคต
ทั้งนี้ BJCHI การดำเนินธุรกิจวิศวกรรมการรับจ้างผลิตและติดตั้งอุปกรณ์ต่างๆ ที่ใช้ในกระบวนการผลิตในโรงงานอุตสาหกรรมขนาดใหญ่ สามารถบริการทั้งงานแปรรูปผลิตภัณฑ์เหล็ก งานแปรรูปและประกอบกลุ่มชิ้นงานขนาดใหญ่ งานติดตั้งนอกสถานที่ และงานหล่อชิ้นส่วนคอนกรีตสำเร็จรูป  BJCHI มีการให้บริการที่หลากหลาย คุณภาพการบริการที่ดี จึงได้รับความไว้วางใจจากกลุ่มผู้รับเหมาโครงการและกลุ่มเจ้าของโครงการโดยตรง ให้เป็นผู้ผลิตอุปกรณ์เพื่อใช้ในอุตสาหกรรมหนักขนาดใหญ่ ซึ่งสะท้อนความสามารถการแข่งขันในธุรกิจที่แข็งแกร่ง
ส่วนฐานลูกค้าส่วนใหญ่อยู่ในตลาดต่างประเทศในหลากหลายอุตสาหกรรม เช่น พลังงานและปิโตรเคมี เหมืองแร่ โรงไฟฟ้า และอื่นๆ ซึ่งมั่นใจว่าบริษัทฯ มีศักยภาพรับงานได้อีกมาก โดยเฉพาะในประเทศออสเตรเลียที่มีการลงทุนจำนวนมาก ทั้งกลุ่มปิโตรเคมี ก๊าซธรรมชาติ ถ่านหิน และเหมืองแร่ โดยคาดว่าจะมีโครงการลงทุนกว่า 350 โครงการ คิดเป็นเม็ดเงินลงทุนมูลค่ากว่า 500,000 ล้านดอลลาร์ออสเตรเลียในระหว่างปี 2556-2560 จึงเป็นโอกาสที่ BJCHI จะเข้าไปแข่งขันเพื่อประมูลรับงานได้ในอนาคตจากทั้งลูกค้าเดิมและลูกค้าใหม่
ด้านนางสาวพัชพร สรรคบุรานุรักษ์ หัวหน้าฝ่ายวาณิชธนกิจ บริษัทหลักทรัพย์ เคจีไอ (ประเทศไทย) จำกัด (มหาชน) หรือ KGI ในฐานะที่ปรึกษาทางการเงินและผู้จัดการการจำหน่ายและรับประกัน
การจำหน่ายหุ้นสามัญเพิ่มทุนของ บมจ.บีเจซี เฮฟวี่ อินดัสทรี กล่าวว่า หุ้น BJCHI ได้รับการตอบรับอย่างล้นหลามจากทั้งนักลงทุนสถาบันที่จองล้นกว่า 9 เท่า ในขณะที่รายย่อยจองซื้อเกินกว่าจำนวนที่เสนอขายเป็นจำนวนมาก ตั้งแต่วันแรกที่เปิดให้จองซื้อ
หุ้น BJCHI เป็นหุ้นที่มีปัจจัยพื้นฐานแข็งแกร่ง มีรายได้และกำไรเติบโตโดดเด่นต่อเนื่อง โดยจะเห็นได้จากผลประกอบการงวด 9 เดือนแรกที่ผ่านมาของบริษัทที่มีรายได้รวมอยู่ที่ 3,018 ล้านบาท หรือโตกว่า 25% เมื่อเทียบช่วงเดียวกันของปีก่อน ขณะที่กำไรสุทธิเพิ่มขึ้นเป็น 952 ล้านบาทหรือโตกว่า 71% เมื่อเทียบกับช่วงเวลาเดียวกันกับปีก่อน รวมถึงอัตรากำไรขั้นต้นและอัตรากำไรสุทธิสูงถึง 41% และ 32% ตามลำดับซึ่งถือเป็นอัตรากำไรสูงสุดเป็นประวัติการณ์ โดยบริษัทฯ ยังมีศักยภาพในการเข้าประมูลโครงการอย่างต่อเนื่อง
นอกจากนี้ ราคา IPO มีส่วนลดในระดับสูงถึง 52 % ซึ่งเป็นแรงจูงใจให้นักลงทุนเข้ามาลงทุนและสนใจซื้อ โดยราคาดังกล่าวคิดเป็น P/E เพียง 8.09 เท่า ซึ่งต่ำกว่าค่าเฉลี่ย P/E ของบริษัทจดทะเบียนในกลุ่มอุตสาหกรรมที่ 16.67 เท่า จึงคาดว่าหุ้น BJCHI จะได้รับการตอบรับที่ดีจากนักลงทุน และถือเป็นหุ้นพื้นฐานที่แข็งแกร่ง น่าลงทุนและไม่มีผลกระทบจากปัจจัยในประเทศ
โดยคาดว่าจะมีนักลงทุนจำนวนมากที่พลาดจากการจองซื้อหุ้น IPO เข้ามาเก็บหุ้นในกระดานเพิ่มเติมเพื่อหวังลงทุนในระยะยาว

MThai News
