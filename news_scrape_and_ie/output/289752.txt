สศอ.หั่นเป้าดัชนีผลผลิตอุตสาหกรรมปีนี้ ติดลบ 2.8% ห่วงส่งออกปีหน้าชะลอตัว-ราคาสินค้าเกษตรตกต่ำ

นายสมชาย หาญหิรัญ ผู้อำนวยการสำนักงานเศรษฐกิจอุตสาหกรรม (สศอ.) เปิดเผยว่า สศอ.ได้ปรับประมาณการณ์ดัชนีผลผลิตอุตสาหกรรม (MPI) ปี 56 ลดลง เหลือติดลบ 2.8% จากประมาณการณ์เดิมในช่วงกลางปี ที่คาดว่าจะขยายตัว 0.5-1% และ จีดีพี ภาคอุตสาหกรรม ลดลงอยู่ที่ 0.2% จากประมาณการณ์เดิมอยู่ที่ 3-4% เนื่องจากการส่งออกสินค้าอุตสาหกรรมชะลอตัว จากปัญหาเศรษฐกิจโลกที่ยังมีความเปราะบาง ทำให้ดัชนีอุตสาหกรรมเดือน ต.ค.ปีนี้ หดตัว 4% เมื่อเทียบกับช่วงเดียวกันของปีก่อน มีอัตราการใช้กำลังการผลิตอยู่ที่ 63.40% และดัชนีอุตสาหกรรมช่วง 10 เดือนของปีนี้ หดตัว 2.1% เมื่อเทียบกับช่วงเดียวกันของปีก่อน มีอัตราการใช้กำลังการผลิตอยู่ที่ 64.94%
ทั้งนี้ ดัชนีอุตสาหกรรมที่ปรับลดลง เป็นผลมาจากการผลิตรถยนต์ปรับลดลง เพราะผู้ผลิตรถยนต์ส่วนใหญ่ ได้ส่งมอบรถยนต์ให้กับลูกค้าจากนโยบายรถยนต์คันแรกไปเรียบร้อยแล้ว อุตสาหกรรมอิเล็กทรอนิกส์ ลดลง 2.6% โดยเฉพาะในกลุ่มไอทีและฮาร์ดดิสก์ไดรฟ์ จากการเปลี่ยนแปลงเทคโนโลยีที่รวดเร็ว ทำให้ความต้องการคอมพิวเตอร์ตั้งโต๊ะลดลง และอุตสาหกรรมอาหาร ปรับตัวลดลง 0.4% โดยอาหารทะเลกระป๋องและแช่แข็ง ที่ได้รับผลกระทบโรคระบาดกุ้ง ขณะที่ปัญหาการเมืองไม่ส่งผลกระทบต่อกำลังการผลิตภาคอุตสาหกรรม เนื่องจากมีคำสั่งซื้อสินค้าล่วงหน้า 3 เดือนขึ้นไป
ส่วนแนวโน้ม ดัชนีอุตสาหกรรมในปี 57 สศอ.ประเมินว่า จะขยายกว่า 2% และจีดีพี ภาคอุตสาหกรรม ขยายตัว 2.86% ดีขึ้นจากปีนี้ ตามทิศทางของเศรษฐกิจโลกที่คาดว่าจะฟื้นตัวขึ้น น่าจะส่งผลดีต่อการส่งออกของไทย แผนการลงทุนของภาครัฐ อัตราเงินเฟ้ออยู่ในระดับต่ำ หรือตั้งอยู่บนสมมติฐาน อัตราแลกเปลี่ยนที่ 31.24 บาทต่อดอลลาร์สหรัฐฯ รวมทั้งสหรัฐฯ ส่งสัญญาณทยอยปรับลดมาตรการกระตุ้นทางการเงิน หรือ ฮิวอี และราคาน้ำมันดิบดูไบที่ 106.14 ดอลลาร์สหรัฐฯ ต่อบาร์เรล
สำหรับปัจจัยเสี่ยงต่อการขยายตัวของภาคอุตสาหกรรมในปีหน้า คือ การส่งออกที่ยังขยายตัวต่ำกว่าศักยภาพ รายได้ภาคครัวเรือนยังมีข้อจำกัด โดยเฉพาะราคาสินค้าเกษตรที่ตกต่ำ ส่งผลกระทบต่อรายได้ของเกษตรกร ทำให้ธนาคารพาณิชย์ อาจเข้มงวดในการปล่อยสินเชื่อ การใช้จ่ายและการลงทุนของภาครัฐที่ล่าช้ากว่าแผน อาจส่งผลกระทบต่อการลงทุนของภาคเอกชน
MThai news
