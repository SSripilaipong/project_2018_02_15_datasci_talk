สหภาพพนักงานการบินไทยร่อนหนังสือถึง “ชัชชาติ”จวกฝ่ายบริหารไร้ฝีมือทำบริษัทขาดทุน
นายดำรงค์ ไวยคณี ประธานสหภาพแรงงานรัฐวิสาหกิจบริษัท การบินไทย จำกัด (มหาชน) เปิดเผยว่า สหภาพการบินไทยอยู่ระหว่างร่างหนังสือ เพื่อเรียกร้องให้คณะกรรมการ (บอร์ด) บินไทย ซึ่งมีนายอำพน กิตติอำพน เป็นประธาน และนายสรจักร เกษมสุวรรณ กรรมการผู้อำนวยการใหญ่ และฝ่ายบริหาร แสดงความรับผิดชอบหลังจากที่บริษัทประสบปัญหาขาดทุนไตรมาส 3 เป็นเงินกว่า 6,312 ล้านบาท โดยจะส่งเรื่องดังกล่าวให้นายชัชชาติ สิทธิพันธุ์ รมว.คมนาคม พิจารณาภายในสัปดาห์หน้า
“การขาดทุนที่เกิดขึ้นค้านสายตาพนักงาน โดยเฉพาะผมซึ่งเป็นช่างเครื่องบิน ที่ผ่านมาพบว่าเที่ยวบินมีผู้โดยสารค่อนข้างเต็ม แต่ทำไมถึงขาดทุน การที่ฝ่ายบริหารอ้างว่า ปีนี้มีการรับมอบเครื่องบินใหม่จำนวนมากนั้น และฝ่ายบริหารต้องวางแผนนำเครื่องบินใหม่มาให้บริการ หากไม่วางแผนแสดงว่าฝ่ายบริหารทำงานไม่เป็น และบกพร่องในการบริหารงาน ขณะเดียวกันยังพบว่าสายการบินอื่นไม่ว่าจะเป็นแอร์เอเชีย นกแอร์ ก็ล้วนมีกำไร”
อย่างไรก็ตาม การขาดทุนยังทำลายขวัญกำลังใจของพนักงาน พนักงานขวัญเสีย และกังวลว่าจะไม่ได้ปรับเงินเดือน และไม่มีโบนัส ทั้งๆที่พนักงานปฏิบัติตามหน้าที่อย่างเต็มที่แต่พนักงานเป็นผู้ได้รับผลกระทบจากการขาดทุน ขณะที่ผู้กำหนดนโยบาย คือ คณะกรรมการบริษัท และฝ่ายบริหาร ที่นำนโยบายมาสู่ภาคปฏิบัติ ไม่ได้รับผลกระทบใดๆ ขณะเดียวกัน สหภาพยังอยู่ระหว่างการติดตามการตั้งบริษัท ไทยสมายล์ แอร์เวย์ จำกัด โดยมีความกังวลว่ารัฐบาลจะนำบริษัทไทยสมายล์ กระจายหุ้นในตลาดหลักทรัพย์ฯ ถือเป็นการแยกการบินไทยออกเป็นส่วนๆ ซึ่งสหภาพฯไม่เห็นด้วย หากรัฐบาลต้องการให้การบินไทยมีความคล่องตัวในการดำเนินงาน ก็ขอให้การบินไทยปฏิบัติงานเหมือนกับเอกชนจะดีกว่าดำเนินการในลักษณะดังกล่าว
MThai news
