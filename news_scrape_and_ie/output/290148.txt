บัตรกรุงไทย (KTC) เปิดตัวแอพพลิเคชั่นเอาใจลูกค้าสมาร์ทโฟนหรือแท็บเล็ต ชำระค่าสินค้าและบริการออนไลน์สะดวกรวดเร็ว พร้อมบัตรเครดิต“KTC Virtual”โดยไม่ต้องพกบัตร

นายระเฑียร ศรีมงคล ประธานเจ้าหน้าที่บริหาร บริษัท บัตรกรุงไทย จำกัด (มหาชน) “เคทีซี”ประกาศเปิดตัว 2 โมบายแอพพลิเคชั่นล่าสุด อำนวยความสะดวกสมาชิกและร้านค้า 1) “TapKTC” ช่วยให้สมาชิกบัตรเครดิตและสินเชื่อบุคคล ทำธุรกรรมการเงินได้ง่ายๆ ผ่านอุปกรณ์สมาร์ทโฟนหรือแท็บเล็ต ทั้งชำระค่าสินค้าและบริการ และตรวจสอบข้อมูลการใช้บัตรเคทีซี พิเศษกว่า กับการตรวจสอบสถานะใบสมัครด้วยตนเอง เพิ่มความสะดวกในการทำธุรกรรมออนไลน์ด้วยระบบ OTP
2) “TapKTC Merchant” ช่วยให้ร้านค้าสามารถรับชำระค่าสินค้าและบริการได้ทุกที่ ทุกเวลา เพียงติดอุปกรณ์พกพาเข้ากับสมาร์ทโฟนและใช้งานผ่านแอพพลิเคชั่น เหนือกว่า ด้วยบริการแลกคะแนน สะสมรางวัล Forever Rewards และบริการแบ่งชำระ FLEXI พร้อมเปิดบัตรเครดิต “KTC Virtual” เอาใจคนใช้ชีวิตออนไลน์ บัตรเดียวที่ควบคุมการใช้จ่ายได้ตามต้องการ
จากสถิติการ ใช้จ่ายของสมาชิกเคทีซีผ่านออนไลน์มีตัวเลขสูงถึงกว่า 5,000 ล้านบาท และมีจำนวนสมาชิกเคทีซีใช้งานผ่านออนไลน์ประมาณ 310,000 คน เพราะอุปกรณ์สมาร์ทโฟนและแท็บเล็ต กลายเป็นสิ่งจำเป็นและเป็นของคู่กายที่อยู่ใกล้ชิดกับผู้บริโภค ภายในช่วงเวลา 1-2 ปี โดยการใช้งานออนไลน์และโซเชียลมีเดียเติบโตแบบก้าวกระโดด
นอกจากนี้ยังได้เปิดตัวบัตรเครดิตใหม่ “KTC Virtual” สำหรับสมาชิกที่ใช้ชีวิตส่วนใหญ่ผ่านออนไลน์ เพื่อให้สมาชิกใช้จ่ายผ่านบัตรเครดิตได้ โดยไม่ต้องพกพาบัตรเครดิต ซึ่งจะช่วยให้สมาชิกควบคุมการใช้จ่ายได้อย่างอิสระผ่านสมาร์ทโฟนและ คอมพิวเตอร์ ทั้งการกำหนดวงเงินและการกำหนดจำนวนเงินใช้จ่ายต่อวันต่อครั้งด้วยตนเอง
นายพงษ์ศักดิ์ ศรุติปกรณ์ รองประธานเจ้าหน้าที่บริหาร – ธุรกิจร้านค้าเ”คทีซี” กล่าวว่า “ปัจจุบันผู้ประกอบการร้านค้าที่ติดตั้งเครื่องรูดบัตรเคทีซีมีอยู่กว่า 12,000 แห่ง และเพื่อเพิ่มความสะดวก รวด
เร็ว รองรับการขยายตัวของร้านค้าที่เกิดขึ้นมากมาย ให้สามารถรับชำระบัตรได้ทุกที่ทุกเวลา โดยเฉพาะร้านค้าขนาดเล็กถึงกลาง รวมถึงกลุ่มร้านค้า หรือบุคคลที่ต้องการการรับชำระค่าสินค้าหรือ บริการนอกสถานที่ อาทิ ตัวแทนประกัน นักธุรกิจขายตรง การขายสินค้าแบบดีลิเวอร์รี่ (Delivery) เจ้าของร้านที่ออกงานแฟร์ต่างๆ
เคทีซีจึงได้เปิดตัวแอพพลิเคชั่นใหม่ “TapKTC Merchant” สำหรับการใช้งานพร้อมอุปกรณ์ TapKTC Merchant mPOS ซึ่งเป็นอุปกรณ์รูดบัตรเครดิตแบบพกพา เพิ่มเติมจากเครื่องรูดบัตรแบบเดิม “Mobile EDC” ตั้งแต่กลางเดือนธันวาคม 2556 เป็นต้นไป ซึ่งสามารถรับชำระค่าสินค้าและบริการได้ทุกที่ ทุกเวลา ด้วยมาตรฐานสากล ช่วยลดความเสี่ยงของการจัดการเงินสด ด้วยเงินโอนเข้าบัญชีในวันรุ่งขึ้น ทันสมัยด้วยการส่งหลักฐานการใช้บัตรเครดิตได้ ทั้งอีเมล์ และ SMS
พิเศษกว่าใคร ด้วยฟังก์ชั่นการรับแลกคะแนนสะสม Forever Rewards และรายการแบ่งชำระผ่านระบบ FLEXI ผ่านอุปกรณ์ TapKTC Merchant mPOS เป็นรายแรก และจะมีการเพิ่มฟังก์ชั่นแจ้งรายการจากร้านค้าต่างๆ ในเร็วๆ นี้อีกด้วย โดยคาดว่าภายในไตรมาสแรกของปี  2557 จะสามารถเพิ่มร้านค้าใช้บริการได้ประมาณ 1,000 เครื่อง

MThai News
