“สุพันธุ์ มงคลสุธี”แห่งซินเน็ค โชว์วิสัยทัศน์รุกตลาดไอทีสู่ประเทศพม่า พร้อมแสดงรายได้จากการขายและบริการ 5,081.93 ล้านบาท กำไรสุทธิ 82.27ล้านบาท

นายสุพันธุ์ มงคลสุธี ประธานกรรมการและประธานเจ้าหน้าที่บริหาร บริษัท ซินเน็ค (ประเทศไทย) จำกัด (มหาชน) ผู้นำเข้าและจัดจำหน่ายคอมพิวเตอร์ อุปกรณ์ต่อพ่วงคอมพิวเตอร์ กล่าวถึงหัวโค้งสุดท้ายของปี ตลาดองค์กรยังเติบโต และแข่งขันสูงในส่วนตลาดผู้บริโภคทั่วไปเพื่อชิงเค้กส่งท้ายปี ทั้งบริษัทมีโอกาสดีเพราะพม่าเปิดตลาด และมีแนวโน้มปรับกฎระเบียบต้อนรับนักลงทุนต่างชาติมากขึ้น ทำให้มีทิศทางที่ดีหนุนธุรกิจบริษัทฯ คาดว่าปี 2557 เห็นความชัดเจน
พร้อมแสดงผลการดำเนินงานของบริษัทและบริษัทย่อย ประจำงวดไตรมาส 3 ปี2556 (สิ้นสุด ณ วันที่ 30 กันยายน 2556) บริษัทฯ มีรายได้จากการขายและบริการอยู่ที่ 5,081.93 ล้านบาท ลดลง 102.04 ล้านบาท หรือร้อยละ 1.97 เมื่อเปรียบเทียบกับงวดเดียวกันของปีก่อนอยู่ที่ 5,183.97 ล้านบาท ส่วนกำไรสุทธิอยู่ที่ 82.27 ล้านบาท ลดลง 46.84 ล้านบาท หรือร้อยละ 36.28 เมื่อเปรียบเทียบกับงวดเดียวกันของปีก่อนอยู่ที่ 129.11 ล้านบาท เพราะภาวะเศรษฐกิจที่ชะลอตัว และค่าใช้จ่ายที่สูงขึ้นจากการตั้งค่าเผื่อหนี้สงสัยจะสูญเพิ่มขึ้น ส่งผลให้กำไรบริษัทฯ ลดลง
“ผลงานในไตรมาส 3/56 ที่ออกมาไม่ค่อยคึกคักเท่าที่ควรนั้น เป็นไปในทิศทางเดียวกับภาพรวมตลาดไอทีในช่วงที่ผ่านมาที่ปรับลดลง จากตลาดโน้ตบุ๊คที่ปรับลดลงราว 30% รวมทั้งสภาพเศรษฐกิจที่ชะลอตัวกว่าที่คาดการณ์ไว้ อย่างไรก็ตาม บริษัทฯ ยังสามารถบริหารจัดการภายในองค์กรได้อย่างมีประสิทธิภาพ เห็นได้จากต้นทุนทางการเงินในไตรมาส 3/56 ที่ผ่านมาลดลงอยู่ที่ 8.71 ล้านบาท หรือลดลงจากช่วงเดียวกันของปีก่อนถึง 45.68%
ทั้งนี้งบริษัทฯ ยังคงให้ความสำคัญ และมีนโยบายการบริหารต้นทุนที่ดีขึ้นอย่างต่อเนื่อง ส่วนไตรมาสสุดท้ายของปีนี้ จากสถานการณ์ทางการเมือง และสภาพอ่อนตัวของเศรษฐกิจ จะส่งผลกระทบต่อภาพรวมกำลังซื้อของตลาดไอทีในไตรมาส 4 ปี2556 ” นายสุพันธุ์ กล่าว
MThai News
