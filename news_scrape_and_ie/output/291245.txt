ปตท.สผ.จับมือบริษัทเปอร์ตามิน่า ทำสัญญาซื้อหุ้นบริษัทย่อยHess Corporation รวมมูลค่า 1,300 ล้านดอลลาร์สหรัฐ หวังขยายฐานการผลิตน้ำมันเพิ่ม

นายสมเกียรติ จันทร์มหา รองกรรมการผู้จัดการใหญ่ กลุ่มงานธรณีศาสตร์ วิศวกรรมแหล่งปิโตรเลียมและโครงการสำรวจ บริษัท ปตท.สำรวจและผลิตปิโตรเลียม จำกัด(มหาชน)(ปตท.สผ.) เปิดเผยว่า บริษัท PTTEP Netherlands Holding Corperatie U.A. ซึ่งเป็นบริษัทย่อยของ ปตท.สผ และบริษัท Pertamina Hulu Energy ได้ลงนามในสัญญาซื้อขายหุ้นร่วมกันในอัตราส่วนฝ่ายละ 50%
เพื่อเข้าซื้อบริษัทย่อยของบริษัท Hess Corporation ซึ่งถือสัดส่วน 75 % ในโครงการ Pangkah และ ในโครงการ Natuna Sea A นอกชายฝั่ง ประเทศอินโดนีเซีย ในสัดส่วน 23% มูลค่าการซื้อกิจการดังกล่าวประมาณ 1,300 ล้านดอลลาร์สหรัฐ
โดยแหล่งเงินที่ใช้ในการซื้อกิจการบริษัทย่อยของHess Corporation ตามสัดส่วนของปตท.สผ.อยู่ที่ 650 ล้านเหรียญสหรัฐนั้น จะมาจากเงินสดที่บริษัทฯมีอยู่ โดยการซื้อขายจะเสร็จสิ้นเมื่อเป็นไปตามเงื่อนไขที่ได้ตกลงกันไว้ ตามที่ระบุใน SPAs โดยการซื้อขายสำหรับโครงการ Natuna Sea A คาดว่าจะแล้วเสร็จภายในสิ้นปีนี้ และสำหรับโครงการ Pangkah คาดว่าจะแล้วเสร็จภายในไตรมาส 1 ปี 2557
โครงการ Pangkah ตั้งอยู่ฝั่งตะวันออกของทะเลชวา ประเทศอินโดนีเซีย ปัจจุบันมีอัตราการผลิตน้ำมันดิบและก๊าซปิโตรเลียมเหลว (LPG) ประมาณ 7,000 บาร์เรลต่อวัน และอัตราการผลิตก๊าซธรรมชาติประมาณ 33 ล้านลูกบาศก์ฟุตต่อวัน โดยมีปริมาณสำรองปิโตรเลียม 2Pจำนวน 110 ล้านบาร์เรลเทียบเท่าน้ำมันดิบ เมื่อสัญญามีผลสมบูรณ์ ปตท.สผ.และบริษัท Pertamina จะร่วมกันเป็นผู้ดำเนินการ โดยมีผู้ร่วมทุนคือบริษัท Saka Energi ซึ่งมีสัดส่วนการร่วมทุน 25%
ส่วนโครงการ Natuna Sea A ตั้งอยู่ฝั่งตะวันตกของทะเล Natuna ระหว่างประเทศมาเลเซียกับประเทศอินโดนีเซีย ปัจจุบันมีอัตราการผลิตก๊าซธรรมชาติประมาณ 220 ล้านลูกบาศก์ฟุตต่อวัน และอัตราการผลิตน้ำมันดิบประมาณ 2,350 บาร์เรลต่อวัน โดยมีปริมาณสำรองปิโตรเลียม 2P* จำนวน 209 ล้านบาร์เรลเทียบเท่าน้ำมันดิบ กลุ่มผู้ร่วมทุนของโครงการ Natuna Sea A ประกอบด้วย บริษัท Premier Oil (ผู้ดำเนินการ) บริษัท KUFPEC และบริษัท Petronas ในสัดส่วนการร่วมทุน 28.67%, 33.33% และ 15% ตามลำดับ
การเข้าซื้อสัดส่วนในโครงการ Pangkah และ โครงการ Natuna Sea A นั้นเป็นไปตามแผนยุทธศาสตร์การเติบโตของ ปตท.สผ. ที่เน้นการแสวงหาสินทรัพย์ที่อยู่ในขั้นตอนการผลิตแล้ว  (Producing Assets) ซึ่งจะสามารถเพิ่มรายได้ อัตราการเติบโตของปริมาณการผลิต และปริมาณสำรองปิโตรเลียมให้กับบริษัทฯได้ทันที และเป็นการเสริมสร้างความแข็งแกร่งให้กับฐานการผลิตในภูมิภาคเอเชียตะวันออกเฉียงใต้
ทั้งนี้ ปตท.สผ.และ Pertamina ซึ่งเป็นบริษัทน้ำมันแห่งชาติของประเทศไทย และอินโดนีเซีย มีประสบการณ์ในการพัฒนาและผลิตปิโตรเลียมในภูมิภาค ทำให้เชื่อมั่นว่าโครงการจะประสบความสำเร็จอย่างต่อเนื่อง

MThai News
