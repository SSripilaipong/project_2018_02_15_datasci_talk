7   สถาบันเอกชน หวั่นเศรษฐกิจพัง ร้องให้ทุกฝ่ายยุติความขัดแย้งด้วยการเจรจา ไม่ใช้ความรุนแรงหรือการกระทำที่ไม่เคารพกฎหมายและกติกาประชาธิปไตย


นายอิสระ ว่องกุศลกิจ ประธานคณะกรรมการร่วมเอกชน 3 ฝ่าย (กกร.) และประธานสภาหอการค้าแห่งประเทศไทยและหอการค้าไทย กล่าวว่า สถาบันเอกชน 7แห่ง ได้ร่วมหารือกันได้แก่ สภาหอหารค้าไทย สภาอุตสาหกรรมไทย สมาคมธนาคารไทย สภาอุตสาหกรรมท่องเที่ยวแห่งประเทศไทย สภาธุรกิจตลาดทุนไทย ตลาดหลักทรัพย์แห่งประเทศไทย และสมาคมบริษัทจดทะเบียน ได้เรียกร้องให้ทุกฝ่ายยุติความขัดแย้งและการกระทำที่นำไปสู่อุบัติการณ์ที่ร้ายแรง ซึ่งบัดนี้ได้ทำความเสียหายต่อชีวิต ทรัพย์สินของประชาชนรวมถึงเศรษฐกิจของประเทศและอาจลุกลามโดยไม่มีข้อยุติ
ดังนั้น จึงมีข้อเรียกร้องร่วมกันว่า ปัญหาข้อขัดแย้งควรแก้ไขด้วยการเจรจา ไม่ใช้ความรุนแรงหรือการกระทำที่ไม่เคารพกฎหมายและกติกาประชาธิปไตย
ทั้งนี้ ภาคเอกชนพร้อมที่จะให้การสนับสนุนแก่ทุกฝ่ายที่ได้ริเริ่มให้มีการเจรจาแล้ว และยินดีเข้าร่วมเป็นส่วนหนึ่งในกระบวนการทุกทางที่จะเป็นประโยชน์แก่ประชาชนและประเทศภาคเอกชนพร้อมที่จะร่วมกับทุกภาคส่วนเพื่อหาทางออกให้กับประเทศ
โดยยึดถือหลักการกฎหมาย ความถูกต้องชอบธรรม ตามหลักการบริหารจัดการบ้านเมืองที่ดี โดยจะร่วมกับสถาบันต่างๆ อาทิ สถาบันภาคเอกชน สถาบันการศึกษา สถาบันสื่อมวลชน รวมทั้งผู้ที่เป็นที่ยอมรับของสังคม
การแสดงความเห็นทางการเมืองเป็นสิทธิชอบธรรมภายใต้กรอบแห่งกฎหมาย อย่างไรก็ตาม ภาคเอกชนไม่เห็นด้วยกับกระบวนการที่ทำให้เกิดความรุนแรงในการแก้ไขปัญหาของชาติ และเห็นว่าการเดินกลยุทธ์ทางการเมืองโดยตั้งเงื่อนไขจะนำไปสู่การสูญเสีย
นายอิสระ กล่าวว่า ภาคเอกชนเห็นว่าหนทางหนึ่งที่นำไปสู่สันติ คือการทำตามกติกาโดยหาทางออกในวิถีประชาธิปไตย เพื่อไม่ให้สถานการณ์การเมืองเป็นไปในลักษณะเดิมภายหลังการเลือกตั้ง ซึ่งจะก่อให้เกิดปัญหาอย่างที่ผ่านมา จึงขอเสนอให้มีการเจรจาระหว่างผู้ที่เกี่ยวข้องทุกฝ่ายเพื่อให้มีข้อยุติเบื้องต้นก่อนที่จะมีการเลือกตั้ง โดยมีผู้แทนองค์กรที่เป็นที่ยอมรับของทุกฝ่าย ร่วมในการเจรจาประเด็นต่างๆ
ภาคเอกชนขอให้ทุกฝ่ายตระหนักถึงผลภัยและความแตกแยกที่จะมีต่อประเทศชาติ ทั้งเศรษฐกิจ สังคม ครอบครัว และภาวะจิตใจ ตลอดจนภาพพจน์ ความเชื่อมั่นและความน่าเชื่อถือของประเทศไทยในสังคมโลก ซึ่งหากสถานการณ์ยังเป็นเช่นนี้อยู่อย่างยืดเยื้อ ก็จะทำให้ประเทศไทยถูกจัดเป็น Failed State และ/หรือ อนาธิปไตย
“ภาคเอกชนจึงขอเรียกร้องให้รัฐบาลและกลุ่มผู้ชุมนุมได้โปรดหาทางออหให้กับประเทศของเราอย่างสันติวิธีโดยเร็ว หวังเป็นอย่างยิ่งว่าจะไม่มีเหตุการณ์เสียเลือดเสียเนื้อเช่นนี้อีกอันจะนำความเสียใจอย่างยิ่งมาสู่ประชาชนคนไทย” นายอิสระกล่าว
MThai news
