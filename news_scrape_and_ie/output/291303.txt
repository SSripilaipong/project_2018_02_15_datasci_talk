3 ธนาคาร พาเหรดปรับลดดอกเบี้ย หลัง กนง.ประกาศลดดอกเบี้ยอาร์พีลง 0.25% “ไทยพาณิชย์” นำร่องลด 2 ขา มีผลวันนี้  “กสิกรไทย-และกรุงเทพ” มีผล 2 ธ.ค.
รายงานจากธนาคารพาณิชย์ได้ทยอยแจ้งปรับอัตราดอกเบี้ยทั้งเงินกู้และเงินฝาก หลังจากคณะกรรมการนโยบายการเงิน (กนง.) ประกาศปรับลดอัตราดอกเบี้ยนโยบายลง 0.25% จาก 2.50% เหลือ 2.25% ส่งผลให้ธนาคารพาณิชย์ปรับลดอัตราดอกเบี้ยลงเป็นแห่งแรกที่นำร่องประกาศปรับลดอัตราดอกเบี้ยทั้ง 2 ขา
โดยนาง กรรณิกา ชลิตอาภรณ์ กรรมการผู้จัดการใหญ่ ธนาคารไทยพาณิชย์ กล่าวว่า ธนาคารได้พิจารณาปรับอัตราดอกเบี้ยเงินกู้ MLR ลดลง 0.25% ปรับอัตราดอกเบี้ยเงินกู้ MRR ลดลง 0.10% ส่วนอัตราดอกเบี้ยเงินฝากประจำ ลดลง 0.05-0.15% และอัตราดอกเบี้ยเงินฝากออมทรัพย์บุคคลธรรมดา ลดลง 0.125% ทั้งนี้เพื่อให้สอดคล้องกับสภาวการณ์ และเพื่อเป็นการสนับสนุน รวมทั้งลดภาระให้แก่ผู้ประกอบการและลูกค้าในการทำธุรกิจธนาคาร โดยให้มีผลตั้งแต่ 29 พ.ย.เป็นต้นไป
ในขณะที่นายปรีดี ดาวฉาย กรรมการผู้จัดการ ธนาคารกสิกรไทย กล่าวว่า ธนาคารปรับลดอัตราดอกเบี้ยทั้งเงินกู้และเงินฝาก โดยอัตราดอกเบี้ยเงินกู้ลูกค้ารายใหญ่ชั้นดี (MLR) ลดลง 0.25% จาก 7.00% เหลือ 6.75% และอัตราดอกเบี้ยเงินกู้ลูกค้ารายใหญ่ชั้นดี ประเภทเงินเบิกเกินบัญชี (MOR) ลดลง 0.10% จาก 7.48% เหลือ 7.38% 
ส่วนอัตราดอกเบี้ยเงินฝากออมทรัพย์บุคคลธรรมดาปรับลดลง 0.12% จากเดิม 0.75% เหลือ 0.63% และปรับลดอัตราดอกเบี้ยเงินฝากประจำลง 0.05%-0.20% โดยให้มีผล 2 ธ.ค.นี้เป็นต้นไป ทั้งนี้ เพื่อสนับสนุนการฟื้นตัวทางเศรษฐกิจ
ด้านนายทวีลาภ ฤทธาภิรมย์ กรรมการผู้ช่วยผู้จัดการใหญ่ ธนาคารกรุงเทพ กล่าวว่า ธนาคารปรับลดอัตราดอกเบี้ยทั้ง 2 ขา มีผลตั้งแต่ 2 ธ.ค.นี้เป็นต้นไป ส่งผลให้ดอกเบี้ยสินเชื่อลูกค้ารายใหญ่ชั้นดี ประเภทเงินกู้แบบมีระยะเวลา (MLR) ลดลงจาก 7.000% เหลือ 6.875% อัตราดอกเบี้ยสำหรับลูกค้ารายย่อยชั้นดี (MRR) จาก 8.000% เหลือ 7.750% ส่วนอัตราดอกเบี้ยเงินฝากปรับลดลง 0.125-0.250%
MThai News
