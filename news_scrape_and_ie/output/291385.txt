ธ.ออมสิน ประกาศปิดชั่วคราว 5 สาขา ในเขตพื้นที่ชุมนุมทางการเมือง ให้ใช้พื้นที่ใกล้เคียงได้

นายวรวิทย์ ชัยลิมปมนตรี ผู้อำนวยการธนาคารออมสิน เปิดเผยว่า จากการที่ขณะนี้ได้เกิดเหตุการณ์ความไม่สงบจากการชุมนุมในเขตพื้นที่กรุงเทพมหานคร และในภูมิภาคหลายจังหวัด ทำให้เกิดผลกระทบต่อการให้บริการของสาขาธนาคารออมสินในพื้นที่การชุมนุม อีกทั้งยังส่งผลต่อลูกค้าและประชาชนที่เดินทางไปใช้บริการเกิดความไม่ปลอดภัย จนถึงอาจส่งผลให้เกิดอันตรายต่อชีวิตและทรัพย์สินของประชาชน ลูกค้า และพนักงานธนาคารออมสิน ธนาคารฯจึงขอประกาศปิดให้บริการสาขาในพื้นที่ดังกล่าวเป็นการชั่วคราว ได้แก่ สาขากระทรวงการคลัง สาขาทำเนียบรัฐบาล สาขาเอเนอร์ยี่คอมเพล็กซ์ สาขาศูนย์ราชการเฉลิมพระเกียรติ แจ้งวัฒนะ อาคาร B และสาขามหาดไทย
ทั้งนี้ ประชาชนทั่วไปและลูกค้าของสาขาดังกล่าว สามารถใช้บริการได้ที่สาขาพื้นที่ใกล้เคียง ได้แก่ สาขากระทรวงการคลัง ใช้บริการได้ที่สาขาชัยสมรภูมิ สาขาทำเนียบรัฐบาลใช้บริการได้ที่สาขามหานาค สาขาเอเนอร์ยี่คอมเพล็กซ์ ใช้บริการได้ที่สาขาขนส่งหมอชิต 2 สาขาศูนย์ราชการเฉลิมพระเกียรติ แจ้งวัฒนะ อาคาร B ใช้บริการได้ที่สาขาบิ๊กซีแจ้งวัฒนะ และ สาขามหาดไทยใช้บริการได้ที่สาขาศิริราช

MThai news
