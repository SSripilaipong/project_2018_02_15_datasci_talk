กสทช.เผยทีวีดาวเทียม 5 รายการ ถูกระงับออกอากาศช่วงโฆษณาผลิตภัณฑ์ที่ละเมิดกฎหมายของ อย.

พ.อ.นที ศุกลรัตน์ รองประธานกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) และประธานกรรมการกิจการกระจายเสียง และกิจการโทรทัศน์ (กสท.) เปิดเผยว่า ในการประชุมบอร์ด กสท. เมื่อวันที่ 2 ธันวาคมที่ผ่านมา ทางบอร์ด กสท.ได้มีมติให้ผู้ประกอบการทีวีดาวเทียม ทั้ง 5 ราย ระงับการออกอากาศหรือโฆษณาผลิตภัณฑ์หรือสินค้า ที่ละเมิดกฎหมายของสำนักงานคณะกรรมการอาหารและยา (อย.)
และอยู่ในระหว่างกระบวนการตัดสินของศาล ภายหลัง อย.ได้ดำเนินการฟ้องร้อง จนกว่าศาลจะมีคำตัดสินเป็นที่สิ้นสุด โดยทั้งผู้ประกอบการทั้ง 5 ราย ประกอบด้วย บริษัท พาวเวอร์ อินฟินิตี้ จำกัด หรือช่อง กิฟต์ ชาแนล, บริษัท ทีวี โกลด์ จำกัด หรือช่อง เอ็มดีทีวี, บริษัท มิกซ์ วาร์ไรตี้ จำกัด หรือช่อง มิกซ์ 24 วาไรตี้, บริษัท 168 สตาร์ จำกัด หรือ ดูดี ชาแนล และ บริษัท ฮอท ไอเดียส์ แอนด์ เวนเจอร์ส จำกัด หรือ มาย ทีวี
พ.อ.นทีกล่าวว่า นอกจากนี้บอร์ดยังได้รับทราบผลการตรวจสอบจากสำนักงาน กสทช. ในเรื่องคุณสมบัติผู้อื่นเอกสารขอรับใบอนุญาตให้ใช้คลื่นความถี่เพื่อให้บริการโทรทัศน์ในระบบดิจิตอล ประเภทบริการทางธุรกิจระดับชาติ หรือ ขอเข้าประมูลทีวีดิจิตอล ช่องธุรกิจ ทั้ง 24 ช่อง จากผู้ที่ดำเนินการยื่นเอกสารทั้ง 29 บริษัท 41 ซองเอกสาร ซึ่งเบื้องต้นบอร์ด กสท. จะขอใช้เวลาตรวจความถูกต้องของการตรวจสอบอีกครั้ง คาดจะสามารถประกาศรายชื่อผู้ผ่านคุณสมบัติเข้าประมูลได้ทั้งหมดในวันที่ 9 ธันวาคม
พ.อ.นทีกล่าวว่า อย่างไรก็ตาม ในการตรวจสอบคุณสมบัติของทั้ง 29 บริษัทของทางสำนักงาน กสทช.เบื้องต้นเป็นไปด้วยความเรียบร้อย แต่ยังไม่สามารถประกาศอย่างเป็นทางการได้ว่าผู้ประกอบการรายใดผ่านคุณสมบัติหรือไม่จนกว่าจะได้การรับรองเป็นมติบอร์ดกสท.ทั้งนี้ คาดภายหลังการประกาศคุณสมบัติอย่างเป็นทางการ กสท.จะดำเนินการพิจารณาประกาศเวลาการดำเนินการจัดการประมูลทีวีดิจิตอลในขั้นตอน อาทิ เวลาการจัดการประมูลที่เกิดขึ้นภายใน 30 วัน หลังการประกาศรายชื่อผู้ผ่านคุณสมบัติอย่างเป็นทางการ

MThai news
