กฟภ.เตรียมลงทุนเฟสแรก 7 พันล้าน พัฒนาระบบไฟฟ้ารองรับโครงการไฮสปีดเทรน

นายนำชัย หล่อวัฒนะตระกูล ผู้ว่าการการไฟฟ้าส่วนภูมิภาค (กฟภ.) เปิดเผยกับ “ประชาชาติธุรกิจ” ถึงแผนพัฒนาระบบไฟฟ้าเพื่อรองรับโครงการรถไฟฟ้าความเร็วสูงหรือไฮสปีดเทรน ว่า เมื่อเร็ว ๆ นี้ได้นำเสนอแผนดังกล่าวต่อสำนักงานคณะกรรมการพัฒนาการเศรษฐกิจและสังคมแห่ง ชาติ (สศช.) โดย กฟภ.จะเป็นผู้ลงทุนในส่วนของระบบไฟฟ้าทั้งหมด วงเงินรวม 7,029 ล้านบาท แบ่งเป็น 2 ระยะ คือ ระยะที่ 1 ช่วงปี 2557-2560 มูลค่า 3,997 ล้านบาท และระยะที่ 2 ช่วงปี 2562-2565 มูลค่า 3,032 ล้านบาท
สำหรับ ระยะที่ 1 จะเน้นขยายเขตระบบสายส่งไฟฟ้าแรงดัน 115 เควี จำนวน 244 กิโลเมตร และก่อสร้างสถานีไฟฟ้ารวม 17 สถานี ติดตั้งอุปกรณ์ป้องกันผลกระทบรวม 4 ชุด เพื่อจ่ายไฟฟ้าให้กับสถานีจ่ายไฟให้โครงการรถไฟฟ้าความเร็วสูงใน 4 เส้นทาง คือ 1) กรุงเทพฯ-พิษณุโลก 2) กรุงเทพฯ-นครราชสีมา 3) กรุงเทพฯ-หัวหิน และ 4) กรุงเทพฯ-ระยอง ส่วนระยะที่ 2 จะเพิ่มเติมอีก 3 เส้นทาง
สำหรับ แหล่งเงินทุนของ กฟภ.เพื่อพัฒนาระบบสายส่งเพื่อรองรับโครงการรถไฟฟ้าความเร็วสูงนั้น จะมาจากการกู้เงินจากสถาบันการเงินในประเทศร้อยละ 75 ส่วนที่เหลืออีกร้อยละ 25 จะใช้รายได้สะสมของ กฟภ.เอง
นอกจากนั้น เพื่อรองรับการพัฒนาเศรษฐกิจพื้นที่สำคัญตามจุดผ่านแดนหลังเปิดประชาคม เศรษฐกิจอาเซียน  กฟภ.ได้เตรียมแผนพัฒนาระบบไฟฟ้า (สถานีไฟฟ้า, สายส่งและระบบจำหน่ายไฟฟ้า) บริเวณจุดผ่านแดนถาวรที่มีอยู่เดิม จุดผ่านแดนที่จัดตั้งขึ้นใหม่ และจุดผ่อนปรนที่จะยกระดับเป็นจุดผ่านแดนถาวรทั่วประเทศ รวม 51 จุด วงเงินลงทุน 1,265 ล้านบาท โดย กฟภ.จะเป็นผู้จัดหาเงินลงทุนทั้งหมด
MThai news

