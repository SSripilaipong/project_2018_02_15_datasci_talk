การทางพิเศษยกเว้นค่าผ่านทางด่วนบางนา-ชลบุรีและบางพลี-สุขสวัสดิ์ช่วงปีใหม่ วันที่ 27 ธันวาคม 2556  ถึง วันที่ 3 มกราคม 57 พร้อมจัดหน่วยบริการประชาชนบนทางด่วน

นายอัยยณัฐ ถินอภัย ผู้ว่าการการทางพิเศษแห่งประเทศไทย (กทพ.) เผย คณะกรรมการ (บอร์ด) กทพ. ที่มีพล.อ.อ.สุเมธ โพธิ์มณี เป็นประธานได้มีมติเห็นชอบร่างประกาศกระทรวง ยกเว้นค่าผ่านทางพิเศษบูรพาวิถี (บางนา-ชลบุรี) ทางยกระดับด้านทิศใต้สนามบินสุวรรณภูมิเชื่อมทางพิเศษบูรพาวิถีและทางเชื่อมต่อทางพิเศษกาญจนาภิเษก (บางพลี-สุขสวัสดิ์) กับทางพิเศษบูรพาวิถี ในช่วงเทศกาลปีใหม่ ตั้งแต่วันที่ 27 ธันวาคม 2556 เวลา 00.01 น. ถึง วันที่ 3 มกราคม 2557 เวลา 24.00 น.โดยขณะนี้อยู่ระหว่างการนำเสนอรัฐมนตรีว่าการกระทรวงคมนาคมเพื่อพิจารณาลงนามและประกาศในราชกิจจานุเบกษาต่อไป
“สำหรับการยกเว้นค่าผ่านทางของทางพิเศษบูรพาวิถี และทางเชื่อมต่อฯ จะช่วยให้ประชาชนรวมถึงนักท่องเที่ยวได้รับความสะดวก รวดเร็ว ในการใช้บริการทางพิเศษเพื่อเดินทางไปยังภูมิภาคต่างๆ ได้อย่างสะดวกมากยิ่งขึ้น พร้อมกันนี้ กทพ. ยังได้เตรียมจัดตั้งหน่วยบริการประชาชนบนทางพิเศษ เพื่อรองรับการเดินทางในเทศกาลปีใหม่ 2557 ระหว่างวันที่ 23 ธันวาคม 2556 จนถึงวันที่ 2 มกราคม 2557 ณ ด่านฯ บางแก้ว 1 ด่านฯ ประชาชื่น (ขาออก) ด่านฯ บางปะอิน (ขาออก) ด่านฯ บางปะอิน (ขาเข้า) และด่านฯ จตุโชติ” นายอัยยณัฐ กล่าว
MThai News
