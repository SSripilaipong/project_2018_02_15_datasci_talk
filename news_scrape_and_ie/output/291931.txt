ทช.ลุยเวนคืนลั่นสร้างโกลเด้นเกตเมืองไทย เชื่อมพระสมุทรเจดีย์ – ฝั่งแม่น้ำท่าจีน

แหล่งข่าวจากกรมทางหลวงชนบท (ทช.)เปิดเผยว่าขณะนี้บริษัทที่ปรึกษา เทสโก้ จำกัด และ โชติจินดามูเชล คอนซัลแตนท์ จำกัดได้สรุปผลการศึกษาโครงการก่อสร้างสะพานข้ามแม่น้ำเจ้าพระยาและถนนเชื่อมต่อบริเวณอำเภอพระสมุทรเจดีย์จังหวัดสมุทรปราการ-จังหวัดสมุทรสาคร 6 ช่องจราจรระยะทาง 57 กิโลเมตร เสนอมายังกรมฯแล้ว
สำหรับความคืบหน้าล่าสุดขั้นตอนอยู่ระหว่างยื่นขออนุญาตทำรายงานการวิเคราะห์ผลกระทบสิ่งแวดล้อมหรือ อีไอเอ จากสำนักนโยบายและแผนทรัพยากรธรรมชาติและสิ่งแวดล้อม(สผ.) คาดว่าปลายปี 2556 น่าจะผ่านความเห็นชอบ โดยกรมจะเลี่ยงพื้นที่โบราณสถานและพื้นที่ป่าชายเลนซึ่งจะต้องสำรวจและกันแนวเขตทางออกไปเพื่อหลบเลี่ยงพื้นที่ดังกล่าวย่านพระสมุทรเจดีย์และย่านปากอ่าวไทย เมื่อผ่านอีไอเอ จะว่าจ้างบริษัทที่ปรึกษาออกแบบรายละเอียดต่อไป
ขณะเดียวกันปีงบประมาณ 2557 (ตุลาคม2556-กันยายน 2557) กรมได้ของบประมาณเวนคืนระยะแรกก่อนประมาณ 1,000 ล้านบาท จากทั้งหมดกว่า 3,000 ล้านบาท คาดว่าจะใช้เวลาเวนคืนไม่ต่ำกว่า 2-3 ปี พร้อมทั้งเสนอสำนักงานเศรษฐกิจการคลัง(สศค.) กู้เงินจากองค์การความร่วมมือระหว่างประเทศของญี่ปุ่นหรือไจก้าวงเงิน 3.3 หมื่นล้านบาทเพื่อก่อสร้าง อย่างไรก็ดี จะทยอยเวนคืนเป็นระยะโดยจะเวนคืนบริเวณที่จะสร้างเชิงสะพานข้ามแม่น้ำเจ้าพระยาบริเวณพระสมุทรเจดีย์และสะพานข้ามแม่น้ำท่าจีนที่สมุทรสาครก่อนเพื่อเชื่อมต่อโครงข่ายกับถนนวงแหวนด้านใต้และโครงการก่อสร้างถนนวงแหวนรอบที่3 ของกรมทางหลวง
ทั้งนี้โครงการดังกล่าวมี 2 สะพานข้ามแม่น้ำรูปแบบคล้ายกับสะพานโกลเด้นเกทประเทศสหรัฐอเมริกา และเป็นสะพานแขวน 2 ชั้นแห่งแรกของไทยที่ไม่มีตอม่อกลางน้ำ ซึ่งจะก่อสร้างบริเวณสะพานข้ามแม่น้ำเจ้าพระยาบริเวณอำเภอพระสมุทรเจดีย์ จังหวัดสมุทรปราการส่วนสะพานข้ามแม่น้ำท่าจีน บริเวณท่าฉลอมจะเป็นสะพานคอนกรีตธรรมดาแม้ว่าชาวบ้านที่ท่าฉลอมต้องการสะพานโกลเด้นเกตเช่นกันแต่เนื่องจากต้องใช้งบสูงจึงจะพิจารณาอีกครั้ง สะพานแห่งนี้จะเป็นแลนด์มาร์กแห่งใหม่ของประเทศที่น่าจับตาคาดว่าอีก 5 ปีข้างหน้าจะเปิดใช้ได้

MThai news
