มอเตอร์เอ็กซ์โป 2013 ระบุหั่นเป้ายอดจองรถ เหลือ 40,000 คันยอดคนเข้างานเหลือ 1.2-1.3 ล้านคน

นายขวัญชัย ปภัสร์พงษ์ ประธานจัดงานมหกรรมยานยนต์ ครั้งที่ 30  (มอเตอร์เอ็กซ์โป 2013) กล่าวว่า จากการชุมนุมทางการเมืองที่เกิดขึ้นในหลายพื้นที่ขณะนี้ ส่งผลให้ผู้บริโภคขาดความมั่นใจ และชะลอการตัดสินใจซื้อออกไป เพื่อรอดูความชัดเจนทางการเมือง คณะผู้จัดงานมอเตอร์เอ็กซ์โปจึงพิจารณาปรับลดเป้าหมายยอดจองรถยนต์ในปีนี้ลงเหลือ 40,000 คัน จากเดิมที่ตั้งเป้ายอดจองรถยนต์ 50,000 คัน
พร้อมปรับเป้าหมายคนเข้าชมงานลดลงจาก 1.6 ล้านคน เหลือ 1.2-1.3 ล้านคน ขณะเดียวกันจะติดตามความเคลื่อนไหวทางการเมืองอย่างใกล้ชิด หากไม่มีเหตุรุนแรงเกิดขึ้นและไม่ยืดเยื้อ ในช่วงโค้งสุดท้ายก่อนสิ้นสุดการจัดงาน ยอดจองอาจเพิ่มขึ้นและเป็นไปตามเป้า
อย่างไรก็ตาม ในช่วง 6 วันแรกของการจัดงานมอเตอร์เอ็กซ์โป 2013 มียอดจองรถยนต์แล้ว 14,459 คัน  โดย 5 อันดับแรกที่มียอดจองสูงสุด คือ โตโยต้า 2,899 คัน ฮอนด้า 2,441 คัน นิสสัน 1,642 คัน อีซูซุ 1,683 คัน และมิตซูบิชิ 1,255 คัน
MThai news

