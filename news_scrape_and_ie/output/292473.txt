กสทช.เตือนมือดีป่วนสัญญาณทีวีดาวเทียมมีโทษตามกฎหมายจำคุก 5 ปี ปรับ 1 แสนบาท

นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เปิดเผยว่า ขณะนี้ได้รับการประสานงานจากบริษัท ไทยคม จำกัด (มหาชน) ว่าได้รับร้องเรียนจากสถานีโทรทัศน์เช่าช่องสัญญาณเพื่อออกอากาศและแพร่ภาพเพื่อให้บริการผ่านดาวเทียม ว่า ช่องสัญญาณดาวเทียมถูกรบกวนส่งผลให้โทรทัศน์ผ่านดาวเทียมเกือบ 20 ช่อง อาทิ Blue Sky รวมถึงฟรีทีวีที่ออกอากาศให้รับชมผ่าน Set Top Box ในระบบโทรทัศน์ผ่านดาวเทียม (ช่อง 3, 5, 7, 9, ThaiPBS) ได้รับผลกระทบในการออกอากาศ ทำให้การถ่ายทอดสัญญาณหรือการกระจายเสียงและแพร่ภาพหยุดชะงักเป็นระยะๆ ซึ่งขณะนี้อยู่ระหว่างกำลังตรวจสอบถึงแหล่งที่มาของการรบกวนดังกล่าว
สำนักงานขอเตือนผู้ดำเนินการว่าหากเหตุการณ์ดังกล่าวเกิดขึ้นจากการกระทำโดยเจตนาของบุคคลหรือกลุ่มบุคคลที่มุ่งหมายจะก่อให้เกิดการรบกวนหรือขัดขวางการติดต่อสื่อสารผ่านดาวเทียมทางสำนักงานจะได้ดำเนินการตามกฎหมายโดยเด็ดขาดเพราะถือว่า การกระทำดังกล่าวอาจทำให้ประชาชนเกิดการเข้าใจผิดในสถานการณ์อันกระทบต่อความสงบเรียบร้อยของประชาชน และความมั่นคงของประเทศ
การกระทำดังกล่าวมีโทษจำคุกไม่เกิน 5 ปีหรือปรับไม่เกิน 1 แสนบาท หรือทั้งจำทั้งปรับ ตามมาตรา 26 แห่งพระราชบัญญัติวิทยุคมนาคม พ.ศ.2498 และหากการกระทำเช่นว่านั้นได้มีการนำเข้าหรือใช้เครื่องวิทยุคมนาคมหรือตั้งสถานีวิทยุคมนาคมโดยไม่ได้รับอนุญาตด้วยแล้วย่อมมีโทษปรับไม่เกิน1 แสนบาท หรือจำคุกไม่เกิน 5 ปี หรือทั้งจำทั้งปรับ ตามมาตรา 23 แห่งพระราชบัญญัติเดียวกันด้วยอีกกระทงหนึ่ง
หากประชาชนพบปัญหาในเรื่องคุณภาพการบริการในกิจการกระจายเสียงและกิจการโทรทัศน์ในการรับชมรับฟังข้อมูลข่าวสารสามารถแจ้ง และร้องเรียนมาที่ศูนย์รับเรื่องร้องเรียน สำนักงาน กสทช. หมายเลขโทรศัพท์ 1200
MThai news
