ธปท. สั่งเเฝ้าระวังปัญหาฟองสบู่ในอสังหาริมทรัพย์ หลังกนง.มีมติลดอัตราดอกเบี้ยเชิงนโยบาย

นายประสาร ไตรรัตน์วรกุล ผู้ว่าการธนาคารแห่งประเทศไทย (ธปท.) กล่าวว่า ธปท.ได้ให้เจ้าหน้าที่สำรวจและเฝ้าระวังปัญหาฟองสบู่ในภาคอสังหาริมทรัพย์ หลังจากที่คณะกรรมการนโยบายการเงิน (กนง.) มีมติปรับลดดอกเบี้ยนโยบายลง 0.25% มาอยู่ที่ 2.25% ไปเมื่อวันที่ 27 พ.ย. 56 ที่ผ่านมา เพราะดอกเบี้ยที่ลดลงมีความเสี่ยงที่อาจทำให้ภาวะฟองสบู่เร่งตัวขึ้นได้
ทั้งนี้ เท่าที่ประเมิน ยังไม่พบอาการใดที่บ่งบอกว่าจะทำให้ฟองสบู่มีความรุนแรงขึ้น แม้ว่าในบางจุดอาจมีกิจกรรมการซื้อขาย หรือการก่อสร้างจะมีความคึกคัก แต่โดยมากจะอยู่ตามแนวรถไฟฟ้าบีทีเอส ซึ่งเป็นพื้นที่ที่มีความต้องการสูง หรือในต่างจังหวัดก็จะเป็นจังหวัดที่คาดกันว่าจะเป็นพื้นที่เชื่อมต่อไปยังอินโดจีน เช่น ที่ จ.ขอนแก่น เป็นต้น
“การลดดอกเบี้ย ถือเป็นเชื้อเพลิงที่ทำให้เกิดภาวะฟองสบู่ได้ง่ายขึ้น ซึ่งแบงก์ชาติเองก็ตั้งเรื่องนี้เป็นโจทย์ภายใน และเราก็มีทีมงานที่ติดตามเรื่องนี้อย่างใกล้ชิด” นายประสาร กล่าว

Mthai news
