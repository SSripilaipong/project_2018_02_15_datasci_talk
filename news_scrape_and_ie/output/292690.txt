รมช.พาณิชย์ มั่นใจราคาสินค้าช่วงเทศกาลปีใหม่ ไม่มีแนวโน้มปรับขึ้นราคาแน่นอน สั่งเจ้าหน้าที่ออกตรวจเข้ม  ป้องกันการฉวยโอกาส

นายยรรยง พวงราช รัฐมนตรีช่วยว่าการกระทรวงพาณิชย์ เปิดเผยถึงแนวโน้มสถานการณ์ราคาสินค้าในช่วงเทศกาลปีใหม่ ว่าสถานการณ์เศรษฐกิจที่ยังไม่ฟื้นตัวมากนัก ทำให้เชื่อว่าผู้ประกอบการจะไม่มีการปรับขึ้นราคาสินค้าแน่นอน ประกอบกับภาวะการแข่งขันโดยเฉพาะสินค้าจำเป็นมีสูง ทำให้ผู้ประกอบการเลือกที่จะตรึงราคาสินค้าไว้เพื่อรักษาส่วนแบ่งทางการตลาด แต่มีความจำเป็นจะต้องดูแลเรื่องการฉวยโอกาสของผู้ประกอบการมากกว่า โดยเฉพาะการจับจ่ายที่จะคึกคักในช่วงเทศกาลปีใหม่
ดังนั้น จึงได้สั่งการให้เจ้าหน้าที่คุมเข้มป้องกันการฉวยโอกาสใน 3 ด้าน คือ การตรวจสอบการจำหน่ายสินค้าและบริการ รวมไปถึงค่าบริการรถโดยสารภายในสถานีขนส่งต่างๆ ให้มีความเข้มงวดมากขึ้น และการตรวจสอบการจำหน่ายสินค้ากระเช้าของขวัญปีใหม่ ที่มีการวางจำหน่ายในท้องตลาดอย่างเข้มงวด เพื่อดูแลประชาชนผู้บริโภคให้ได้รับความเป็นธรรมในการจำหน่ายสินค้า ซึ่งสินค้ากระเช้าของขวัญปีใหม่ตามกฎหมายจะต้องปิดป้ายแสดงราคา แจกแจงรายละเอียดของสินค้าแต่ละหน่วยที่มีการบรรจุลงในกระเช้า แสดงวันหมดอายุที่ไม่ควรเหลือน้อยกว่า 3 เดือน รวมถึงราคากระเช้า และค่าบริการในการจัดกระเช้าอย่างชัดเจน หากไม่ปิดป้ายแสดงราคาสินค้าจะมีโทษปรับไม่เกิน 10,000 บาท
นอกจากนี้ ยังอยู่ระหว่างเตรียมจัดงานเทศกาลสินค้าของขวัญ โดยได้สั่งการให้หน่วยงานในสังกัดกระทรวง ประสานผู้ผลิตสินค้าโอทอป และผู้ผลิตสินค้าของขวัญส่งออกมาร่วมกิจกรรมส่งเสริมการขายและจำหน่ายสินค้าเพื่อช่วยลดภาระค่าใช้จ่ายในการซื้อของขวัญของฝากในช่วงภาวะเศรษฐกิจไม่ดี รวมทั้งจะขอความร่วมมือผู้ประกอบการห้างค้าปลีกจัดกิจกรรมส่งเสริมการขายอีกทางหนึ่งด้วย

MThai news
