นายกสมาคมโรงแรม และนักธุรกิจ กระบี่เผยพิษการเมืองกระทบท่องเที่ยว นักท่องเที่ยวยุโรปลดลงอีก 10% เรียกร้องหันหน้าเข้าเจรจาให้ประเทศกลับคืนสู่ภาวะปกติ
นายเอกวิทย์ ภิญโญธรรมโนทัย นายกสมาคมโรงแรมจังหวัดกระบี่ เผย ขณะนี้ได้รับแจ้งจากผู้ประกอบการว่ามีนักท่องเที่ยวต่างชาติยกเลิกและเลื่อนการเดินทางมากระบี่แบบไม่กำหนดประมาณ 10% ส่วนใหญ่เป็นนักท่องเที่ยวชาวยุโรปที่มีการออกประกาศเตือนพลเมืองหลีกเลี่ยงการเดินทางมาท่องเที่ยวในประเทศไทย
ทั้งนี้จากปัญหาการชุมนุมทางการเมืองที่ยืดเยื้อส่งผลให้ยอดจองห้องพักลดลงเหลือ 60% จากเดิมที่มีอยู่ 70% ต่ำกว่าเป้าหมายที่ตั้งไว้ 80-90% เมื่อ 2 เดือนที่ผ่านมา ส่วนกลุ่มนักท่องเที่ยวในทวีปเอเชียที่คาดว่าจะเข้ามา ก็ยังมีจำนวนน้อยจึงขอเรียกร้องให้ผู้ที่เกี่ยวข้องทางการเมืองหาทางออกอย่างสันติ
ด้านนางสาวน้ำทิพย์ ประดิษฐ์ ผู้ประกอบการธุรกิจเกสต์เฮาส์และออฟฟิศทัวร์นำเที่ยวในอำเภอเมืองกระบี่ กล่าวว่า เหตุการณ์ที่กรุงเทพฯเริ่มส่งผลกระทบต่อธุรกิจตั้งแต่สัปดาห์ที่ผ่านมามีนักท่องเที่ยวที่จองห้องพักไว้ล่วงหน้าแจ้งยกเลิกไปแล้วจำนวนหลายรายขณะที่บางส่วนเลื่อนการเดินทางออกไปโดยไม่มีกำหนด
ส่วนใหญ่จะเป็นชาวยุโรป โดยเฉพาะชาวเยอรมัน สวีเดน สเปน “นักท่องเที่ยวยังไม่กลับมาในช่วงนี้เพราะกลัวเหตุการณ์ ปะทุขึ้นมาอีกอยากเรียกร้องให้ผู้เกี่ยวข้องทุกภาคส่วนได้หันหน้ามาเจรจาปราศจากความรุนแรง เพื่อให้เหตุการณ์กลับเข้าสู่ภาวะปกติโดยเร็ว”
MThai News
