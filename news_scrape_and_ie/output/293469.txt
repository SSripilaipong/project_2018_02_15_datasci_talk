ในสภาวะอนาธิปไตย โบรกเกอร์ทั้งหลายชี้ชัด นักลงทุนต่างชาติไม่มั่นใจตลาดหุ้นไทย แม้จะมีผลดีต่อตลาดหุ้นแต่แค่ช่วงสั้นๆเท่านั้น โชคดีมีการลงทุน LTF กับ RMF ช่วยไว้ หากยืดเยื้อไทยจะเสียโอกาสแม้แต่การเปิดตลาด AEC
นายปริญญ์ พานิชภักดิ์ กรรมการผู้จัดการ บล.ซี แอล เอส เอ (ประเทศไทย) เผยการประกาศยุบสภาครั้งนี้มีผลดีต่อตลาดหุ้นไทยในเชิงบวกเพียงระยะสั้น แต่ระยะกลางถึงยาว โดยเฉพาะในมุมมองการลงทุนของนักลงทุนต่างประเทศเห็นว่า ความวุ่นวายทางการเมืองจะทำให้ความน่าสนใจในการลงทุนลดลง และมีความเป็นไปได้สูงที่บรรดากองทุนต่างประเทศจะลดอันดับเรทติ้งของตลาดหุ้นไทยลงอีก เพราะมีทั้งปัจจัยภายนอกและปัจจัยภายในที่มีผลกระทบต่อความน่าสนใจในการลงทุน

ทั้งนี้แนวโน้มของกระแสเงินทุนต่างชาติยังไหลออกอย่างต่อเนื่อง เพื่อมุ่งเป้าหมายไปที่ประเทศในแถบอเมริกาเหนือและเอเชียตอนเหนือบางส่วน อย่างไรก็ตามแม้ว่าตลาดหุ้นไทยจะมีเงินจากกองทุนหุ้นระยะยาว(LTF) และกองทุนเพื่อการเลี้ยงชีพ(RMF)เข้ามารับซื้อหุ้นเมื่อปรับตัวลดลงแต่ก็เป็นเพียงระยะสั้นเท่านั้น
ล่าสุดจะเห็นการเริ่มฟื้นตัวของตลาดหุ้นแถบอเมริกาและเอเชียเหนือบางส่วน ทำให้เชื่อว่ากระแสเงินทุนต่างชาติกำลังจะไหลกลับไปยังภูมิภาคอื่น ขณะเดียวกันเริ่มมีกองทุนต่างชาติบางแห่งเริ่มลดน้ำหนักการลงทุนในตลาดหุ้นไทยลงแล้ว ภายหลังที่สถานการณ์ทางการเมืองไทยร้อนแรงและไม่มีข้อสรุปว่าจะจบลงอย่างไร ตราบใดทั้งรัฐบาลและผู้ชุมนุมยังไม่สามารถหาข้อยุติลงได้เชื่อว่ากระแสเงินต่างชาติยังไหลออกต่อเนื่อง เพราะมูลค่าหุ้นปรับตัวขึ้นมาสูงกว่าในอดีต
นายก้องเกียรติ โอภาสวงการ ประธานกรรมการบริหาร บริษัทหลักทรัพย์ เอเซีย พลัส เผยการประกาศยุบสภามีผลกระทบในเชิงบวกกับตลาดหุ้นไทยในระยะสั้นเท่านั้น แต่ระยะกลางถึงระยะยาวปัจจัยทางการด้านการเมืองยังไม่มีความชัดเจนคงต้องรอเวลาให้ผ่านไป และสิ่งที่รัฐควรดำเนินการคือการเจรจาหาข้อยุติกับกลุ่มผู้ชุมนุม หากไม่ดำเนินการก็จะทำให้นักลงทุนต่างชาติเกิดความกังวลใจและไม่กล้ากลับเข้ามาลงทุนในตลาดหุ้นไทยอีก
ดังนั้นสิ่งที่น่ากังวลก็คือการอธิบายให้นักลงทุนต่างชาติเข้าใจถึงอนาคตจะเดินหน้ากันต่อไปได้อย่างไร และตอนนี้ตลาดหุ้นไทยไม่ได้อยู่ในสายตาของนักลงทุนต่างประเทศ เพราะไม่มีปัจจัยดึงดูดความน่าสนใจในการลงทุน
นายก้องเกียรติย้ำว่า “ความวุ่นวายทางการเมืองในครั้งนี้อาจทำให้ประเทศไทยเสียโอกาสของการที่เป็นประเทศที่ได้เปรียบในช่วงเวลาของการเปิดเสรีเขตเศรษฐกิจอาเซียน(AEC)ไปด้วย”
นายศรชัย สุเนต์ตา  รองกรรมการผู้อำนวยการและประธานเจ้าหน้าที่บริหารการลงทุน บลจ.ไทยพาณิชย์ เผยปัญหาการเมืองแม้ไม่มีใครรู้ว่าจะจบเมื่อไร แต่ก็ไม่น่าจะรุนแรงเหมือนเมื่อ 3 ปีที่แล้ว และไม่น่าจะยืดเยื้อยาวนานแต่จะจบในลักษณะไหนก็ยากที่จะตอบได้ แต่หากจะมีบทสรุปในรูปแบบใหม่จะต้องเป็นเหตุการณ์ที่พิเศษจริงๆ ที่ไม่ได้มีเขียนไว้ในรัฐธรรมนูญอยู่ในภาวะเฉพาะจริงๆ
อย่างไรก็ตามหากมองด้วยพื้นฐานก็ถือว่า ตลาดหุ้นไทยกลับมาสู่ระดับที่น่าสนใจอีกครั้ง ในอดีตตลาดหุ้นไทยปี 2551 ดัชนีอยู่ที่ประมาณ 450 จุด ช่วงวิกฤติเศรษฐกิจสหรัฐ เพิ่มขึ้นเป็นกว่า 1,350 จุด หรือประมาณ 3เท่า ในปลายปี 2555 ในครั้งนี้ก็เช่นกันเชื่อว่า ท้ายที่สุดปัญหาต้องยุติแล้วกลับมาดูที่พื้นฐานกันอีกครั้ง อย่างไรก็ตามจะเห็นนักลงทุนสถาบันเริ่มกลับเข้าไปทยอยสะสมหุ้นอีกครั้ง จึงมองว่าจุดต่ำสุดช่วงนี้อยู่ที่ (แนวรับ) 1,350 จุด
หุ้นไทยเองยังคงน่าสนใจแต่คงต้องเลือกมากขึ้น หุ้นกลุ่มที่บริษัทชอบลงทุนยังเป็นกลุ่มอุปโภคบริโภคที่จะได้ประโยชน์จากการรวมตัวเป็นประชาคมอาเซียน (AEC) และการขยายของเมืองออกสู่ชนบทมากขึ้น กลุ่มสื่อสาร ตลอดจนกองทุนอสังหาริมทรัพย์และกองทุนรวมโครงสร้างพื้นฐานที่ลงทุนในสินทรัพย์ที่มีคุณภาพที่ให้อัตราผลตอบแทนที่ดี
นายธีรพันธ์ จิตตาลาน  กรรมการบริหารและประธานเจ้าหน้าที่บริหาร บลจ.ฟินันซ่า เผยปัจจัยการเมืองยากที่จะคาดเดาแต่การยุบสภาจะส่งผลบวกต่อบรรยากาศการลงทุนในช่วงสั้นได้ แต่ท้ายสุดก็คงต้องมาดูว่าจะมีบทสรุปอย่างไร ในเวลาที่เหลือของปีนี้เงินลงทุนในกองทุนประหยัดภาษีน่าจะเข้ามาช่วยสนับสนุนตลาดเอาไว้ได้
ตลาดหุ้นไทยเองก็ปรับตัวรับข่าวไปมากแล้วเริ่มกลับมาสู่ระดับที่น่าสนใจอีกครั้ง กองหุ้นของบริษัทเองก็ทยอยเข้าสะสมหุ้นเพิ่มเช่นกัน แต่นักลงทุนต่างชาติเองคงยังไม่กลับเข้ามาในตลาดหุ้นไทยในเร็วๆ นี้ เพราะโครงการลงทุนขนาดใหญ่ที่เคยวางแผนเอาไว้น่าจะมีการเลื่อนออกไปซึ่งจะส่งผลกระทบต่อแผนการลงทุนเดิมที่วางไว้ด้วย เพราะแนวโน้มเศรษฐกิจไทยในช่วงไตรมาสที่4 เองก็น่าจะออกมาไม่ดีจากการท่องเที่ยวที่น่าจะได้รับผลกระทบ
ปัญหาการเมืองเป็นปัจจัยระยะสั้น แต่กลัวการจัดสรรเงินลงทุนใหม่ของต่างชาติที่อาจจะลดน้ำหนักการลงทุนในตลาด หุ้นไทยไปในปีหน้ากลุ่มหุ้นที่บริษัทชอบ ได้แก่ ธนาคารพาณิชย์ พลังงาน กลุ่มขนส่งโดยเฉพาะเรือ ท่องเที่ยว เป็นต้น
MThai News
