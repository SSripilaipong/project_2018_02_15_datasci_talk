ทองคำแท่งขายบาทละ 19,100 ขณะที่ราคาทองรูปพรรณขายบาทละ 19,500 เพิ่มขึ้นบาทละ 200
สมาคมค้าทองคำรายงานราคาทองคำในประเทศ (11 ธ.ค. 56) ปรับตัวเพิ่มขึ้นบาทละ 200 โดยเมื่อเวลา เมื่อเวลา 09.27 น.  ราคาทองครั้งที่ 1  ทองคำแท่ง รับซื้อบาทละ 19,000 ขายบาทละ 19,100 ขณะที่ราคาทองรูปพรรณ รับซื้อบาทละ 18,722.60 ขายบาทละ 19,500
บริษัท ฮั่วเซ่งเฮง โกลด์ ฟิวเจอร์ส จำกัด ระบุว่า ราคาทองเริ่มฟื้นตัวขึ้นหลังจากปรับตัวลงตอบรับการคาดการณ์เกี่ยวกับโอกาสที่จะมีการลดปริมาณการผ่อนคลายทางการเงินของธนาคารกลางสหรัฐที่อาจเร็วขึ้นกว่าที่เคยประเมินไว้ ในช่วงนี้คาดว่าราคาทองมีแนวโน้มที่จะแกว่งตัวตามปัจจัยทางเทคนิค เพื่อรอติดตามการประชุมของธนาคารกลางสหรัฐในสัปดาห์หน้าซึ่งอาจมีความชัดเจนมากขึ้นเกี่ยวกับการดำเนินนโยบายการเงินในอนาคต
ประเด็นการเมืองยังส่งผลต่อการเคลื่อนไหวของเงินบาท โดยหลังรัฐบาลประกาศยุบสภาในช่วงเช้าวันจันทร์ ปรากฏว่าเงินบาทกลับแข็งค่าขึ้นพร้อมกับการดีดตัวของตลาดหุ้น คาดว่าเป็นเพราะนักลงทุนคลายกังวลจากสถานการณ์การเมืองที่ตึงเครียดมาหลายสัปดาห์ แต่ยังคงต้องติดตามท่าทีของกลุ่มผู้ชุมนุมและการเลือกตั้งในช่วงต้นปีว่าจะดำเนินการได้ตามกำหนดหรือไม่
ราคาทองคำแกว่งตัวขึ้นลงในกรอบค่อนข้างแคบตลอดการซื้อขายวันจันทร์ ก่อนที่ในการซื้อขายช่วงค่ำของวันอังคารซึ่งตลาดอนุพันธ์ของไทยปิดทำการนั้น ได้มีแรงซื้อกลับเข้ามามาก จนราคาทองดีดตัวกลับขึ้นมาเคลื่อนไหวที่แนวต้านทางเทคนิคบริเวณ 1,260 ดอลลาร์ และยังมีแนวโน้มที่จะปรับตัวขึ้นต่อไป
MThai News
