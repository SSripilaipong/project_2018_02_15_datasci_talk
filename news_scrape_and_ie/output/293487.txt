EUขู่ระงับนำเข้าผลไม้จากไทย หลังตรวจพบแมลงวันผลไม้เป็นครั้งที่ 3

รายงานข่าวจากกระทรวงพาณิชย์แจ้งว่าสำนักงานส่งเสริมการค้าระหว่างประเทศ ณ กรุงลอนดอน สหราชอาณาจักรได้รายงานการนำเข้าผักสด-ผลไม้จากไทยมายังสหราชอาณาจักร และสหภาพยุโรป (อียู) ว่า ทางอียูตรวจพบศัตรูพืชที่ควบคุม คือ แมลงวันผลไม้ในฝรั่งที่นำเข้าจากไทย ซึ่งเป็นการตรวจพบเป็นครั้งที่ 3 และอียูเตือนว่า หากยังตรวจพบศัตรูพืชในผลไม้จากไทยเกิน 5 ครั้งต่อปี หรือตั้งแต่วันที่ 1 ส.ค.56-1 ส.ค.57 จะจำกัดการนำเข้าผลไม้จากไทยทันทีจึงขอให้ไทยเร่งดำเนินการ เพื่อป้องกันปัญหาศัตรูพืช โดยเฉพาะใน ฝรั่ง มะม่วง และชมพู่
ทั้งนี้ อียู ยังได้ตรวจพบศัตรูพืชในผักสดจากไทย 5 กลุ่ม 16 ชนิด ถึง 5 ครั้ง ซึ่ง อียู เคยกำหนดเงื่อนไขว่า หากตรวจพบศัตรูพืช  ในผัก 5 กลุ่ม เกินกว่า 5 ครั้งต่อปี นับตั้งแต่วันที่ 14 มี.ค.56 เป็นต้นมา จะประกาศระงับการนำเข้าผักสดจากไทยทั้งหมดทันที ดังนั้น เพื่อไม่ให้อียูประกาศระงับการนำเข้า ไทยจะต้องมีมาตรการจำกัดการส่งออกผักสดมาอียูจนกว่าจะพ้นระยะเวลา 1 ปี หรือ วันที่ 14 มี.ค.57
อย่างไรหากมีการจำกัดการส่งออกจริง อาจทำให้ผักสดจากไทยขาดตลาดในสหราชอาณาจักร และในประเทศสมาชิกอียูและมีราคาสูงขึ้น และผู้นำเข้าได้หันไปนำเข้าจากลาว เวียดนาม มาเลเซีย ไซปรัส และสเปน แทน

MThai news
