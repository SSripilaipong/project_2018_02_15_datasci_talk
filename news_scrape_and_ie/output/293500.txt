เหตุการเมืองยืดเยื้อ ฉุด ยอดผู้เข้าชมงาน MotorExpo 2013 ลดลง 14.5% ดึงยอดจองรถใหม่ และ รายได้รวมลดลงเหลือ 4.6 หมื่นล้าน

นายขวัญชัย ปภัสร์พงษ์ ประธานจัดงาน “มหกรรมยานยนต์ ครั้งที่ 30” เปิดเผยว่า ถึงแม้ว่าช่วงเวลาจัดงานจะมีการชุมนุมทางการเมืองยืดเยื้อแต่ถือว่ายังคงได้รับกระแสตอบรับที่ดี จำนวนผู้เข้าชมงานอยู่ที่ 1,367,357 คน ลดลง 14.5% จากยอดประเมินเดิม 1.6 ล้านคน โดยมียอดจองรถตลอดทั้ง 12 วัน รวม 41,083 คัน สร้างเม็ดเงินหมุนเวียนภายในงานได้กว่า 4.6 หมื่นล้านบาท
ทั้งนี้ ค่ายรถยนต์ที่มียอดจองสูงสุดในงาน 5 อันดับแรก อันดับ 1 โตโยตา มียอดจองทั้งสิ้น 9,075 คัน อันดับ 2 ฮอนดา 6,099 คัน อันดับ 3 นิสสัน 4,007 คัน อันดับ 4 อีซูซุ 3,753 คัน และ อันดับ 5 มิตซูบิชิ 3,689 คัน ส่วนรถเก๋งหรู นำโดยเมร์เซเดส-เบนซ์ มียอดจอง 1,227 คัน ตามด้วยบีเอมดับเบิลยู 763 คัน
ผู้จัดได้รวบรวมข้อมูลจากผู้ร่วมรายการซื้อรถ ชิงรถ ปีนี้ พบว่า รถเก๋ง มียอดจองคิดเป็นสัดส่วน 51.4% ของยอดจองทั้งหมดในงาน รถเอสยูวี 26.8% รถกระบะ 14.6% และรถประเภทอื่น 7.2%
ที่น่าสนใจคือราคาเฉลี่ยรถในงานปรับเพิ่มขึ้นเป็น 1,046,457 บาท จากปีก่อนเฉลี่ยอยู่ที่ประมาณ 800,000 บาท เนื่องจากความต้องการซื้อรถยนต์นั่งขนาดเล็ก (อีโคคาร์) ลดลงจากเมื่อปีที่ผ่านมาซึ่งมีนโยบายคืนภาษีรถคันแรกของรัฐบาล โดยปีนี้ผู้บริโภคหันไปให้ความสนใจกับรถยนต์นั่งขนาดกลางและรถเอสยูวี
ด้านรถจักรยานยนต์ระดับพรีเมียม มียอดจองรวม 2,104 คัน เพิ่มขึ้นจากปีก่อน 16.6% โดยฮอนดาขายได้ 1,001 คัน คาวาซากิ 254 คัน และเบเนลี 222 คัน ตามลำดับ
โดยก่อนหน้านี้ผู้จัดงานเคยคาดการณ์ว่า ยอดจองรถในงานไว้สูงถึง 50,000 คัน ผู้ชมงานประมาณ 1.6 ล้านคน เม็ดเงินสะพัดในงานมูลค่าประมาณ 50,000 ล้านบาท แม้ว่าในปีที่ผ่านมาตลาดเริ่มอิ่มตัวกับโครงการรถคันแรกไปแล้ว แต่ผู้จัดเชื่อว่ามีความต้องการรถใหม่ และต้องการเปลี่ยนรถยังมีอยู่
MThai news
