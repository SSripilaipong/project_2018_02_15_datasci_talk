“เค วอเตอร์”รับกังวลสถานการณ์การเมืองไทย แผนจัดการน้ำ 3.5 แสนล้านล่ม-จ่อส่งทีมงานกลับเกาหลี

นายมณฑล ภาณุโภคิน กรรมการผู้จัดการบริษัท เค วอเตอร์ (ประเทศไทย) จำกัด ผู้ชนะการประมูลในแผนจัดการน้ำ 2 แผนงาน จากทั้งหมด 9 แผนงานในโครงการลงทุนจัดการน้ำวงเงิน 350,000 ล้านบาท เปิดเผยว่า ยอมรับว่ากังวลสถานการณ์ หลังรัฐบาลได้ยุบสภาไปแล้ว เพราะขณะนี้ยังไม่มีความชัดเจนว่า ทางบริษัทจะต้องดำเนินการการเตรียมโครงการจัดการน้ำทั้งหมดต่อไปอย่างไร ต้องหยุดการเตรียมงานทั้งหมด ซึ่งเท่าที่ทราบต้องรอให้รัฐบาลชุดใหม่ เข้ามาพิจารณาอีกครั้งว่า จะเดินหน้าโครงการลงทุนจัดการน้ำ 350,000 ล้านบาทต่อไป หรือจะยกเลิกโครงการ
“ยอมรับว่าเครียด เพราะทั้งกรรมการเค วอเตอร์เกาหลีใต้ และสื่อมวลชนเกาหลีใต้ ให้ความสนใจสถานการณ์ทางการเมืองไทยอย่างมาก เพราะอยากรู้ว่าทางออกจะเป็นอย่างไร สภาประชาชนที่ผู้ชุมนุมเรียกร้องคืออะไร และจะจัดตั้งตามกฎหมายได้อย่างไร จะออกมาในรูปแบบไหน ตอนนี้ผมยังตอบทางเกาหลีไม่ได้ เพราะมีผลกระทบกับบริษัทว่า จะตัดสินใจเดินหน้าเตรียมโครงการก่อสร้างแผนจัดการน้ำ 350,000 ล้านบาทต่อไปหรือไม่”
นายมณฑลกล่าวว่า จนถึงขณะนี้ยังไม่มีตัวแทนจากทางรัฐบาลติดต่อมายังบริษัท ว่าจะต้องเตรียมตัวอย่างไร ซึ่งหากไม่มีความชัดเจน คาดว่าในสัปดาห์หน้าบริษัทจะส่งทีมงานจากประเทศเกาหลีใต้ ที่ดึงตัวเข้ามาเตรียมงานกลับประเทศทั้งหมดเพื่อประหยัดค่าใช้จ่าย โดยเค วอเตอร์ ได้ทุ่มเงินลงทุนไปในโครงการจัดการน้ำของรัฐบาลแล้วมากกว่า 1,000 ล้านบาท ยืนยันว่าบริษัทได้ทำโครงการนี้อย่างดีที่สุดแล้ว เพราะเค วอเตอร์เป็นรัฐวิสาหกิจของเกาหลีใต้ ที่อยากจะมีส่วนร่วมในการพัฒนาการจัดการน้ำให้กับประเทศไทย
นายมณฑลกล่าวว่า ประเทศไทยควรจะมีคำตอบที่ชัดเจน ให้ทางเกาหลีใต้เข้าใจถึงสถานการณ์ที่เกิดขึ้น ไม่ว่าโครงการจัดการน้ำจะได้เดินหน้าต่อไปหรือไม่ก็ตาม ผู้สื่อข่าวถามอีกว่า หากโครงการนี้ล้มไปแล้วมีการเปิดประมูลโครงการจัดการน้ำรอบใหม่จะเข้าร่วมอีกหรือไม่ นายมณฑลกล่าวว่า ขึ้นอยู่กับทางการไทย ต้องมีความชัดเจนมากกว่าที่ผ่านมา
MThai news

