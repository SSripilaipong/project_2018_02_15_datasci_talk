ประกันสังคม เพิ่มค่าฟื้นฟูสมรรถภาพสูงสุด 1.5 แสนบาท เพิ่มค่าอวัยวะเทียมไม่เกินคนละ 1.6 แสนบาท ค่ารักษาพยาบาลสูงสุดถึง 1 ล้านบาท ประกาศใช้เดือน มี.ค.2557

นายอารักษ์ พรหมณี รองเลขาธิการสำนักงานประกันสังคม (สปส.)กระทรวงแรงงาน เปิดเผยว่า เมื่อวันที่ 25 พ.ย.ที่ผ่านมา คณะรัฐมนตรี (ครม.) มีมติเห็นชอบร่างกฎกระทรวงแรงงานว่าด้วยหลักเกณฑ์วิธีการและอัตราค่าฟื้นฟูสมรรถภาพในการทำงานของแรงงานที่บาดเจ็บจากการทำงานซึ่งอยู่ในความดูแลของกองทุนเงินทดแทน
โดยร่างประกาศดังกล่าวมีสาระสำคัญคือจากเดิมลูกจ้างที่บาดเจ็บเนื่องจากการทำงานได้รับเงินค่าฟื้นฟูสมรรถภาพด้านอาชีพและด้านการแพทย์ที่เป็นการฟื้นฟูร่างกายรวมค่าฟื้นฟูทั้งสองด้านไม่เกินคนละ 24,000 บาท ก็ให้แยกเงินค่าฟื้นฟูสมรรถภาพทั้งสองด้านออกจากกันโดยค่าฟื้นฟูสมรรถภาพด้านอาชีพได้คนละ 24,000 บาท และด้านการแพทย์ได้คนละ 24,000 บาท
ทั้งนี้เฉพาะในส่วนของค่าฟื้นฟูสมรรถภาพด้านการแพทย์ หากลูกจ้างที่บาดเจ็บ เช่น แผลไฟไหม้มีแผลเรื้อรังจำเป็นจากการบาดเจ็บจะต้องได้รับการรักษาเพิ่มเติมก็สามารถจ่ายค่ารักษาฟื้นฟูเพิ่มให้ได้อีกไม่เกินคนละ 40,000 บาท และถ้าจำเป็นต้องได้รับการรักษาฟื้นฟูในระดับสูงขึ้นไปอีกก็จ่ายค่ารักษาฟื้นฟูเพิ่มให้ได้อีกสูงสุดไม่เกินคนละ1.5 แสนบาท
นายอารักษ์กล่าวเพิ่มว่า ขณะเดียวกันที่ประชุมครม.ยังเห็นชอบร่างกฎกระทรวงว่าด้วยค่าอวัยวะเทียมและอุปกรณ์เสริมของร่างกาย เช่น แขนขาเทียมโดยจากเดิมให้เป็นไปตามอัตราที่กองทุนเงินทดแทนกำหนดไว้เป็นให้ยึดตามอัตราที่กระทรวงการคลังกำหนดโดยรวมแล้วไม่เกินคนละ1.6 แสนบาท เพื่อให้เป็นไปตามมาตรฐานของกระทรวงการคลัง
รวมถึงเห็นชอบร่างกฎกระทรวงแรงงานว่าด้วยการกำหนดอัตราค่ารักษาพยาบาลที่กองทุนเงินทดแทนจ่ายให้แก่ลูกจ้างที่เจ็บป่วยประสบอันตรายหรืออุบัติเหตุอันเนื่องมาจากการทำงานจากเดิมกำหนดวงเงินจ่ายไม่เกิน 45,000 บาทต่อคน หากบาดเจ็บหรือเจ็บป่วยเรื้อรังจ่ายสูงสุดไม่เกิน 300,000 บาทต่อคน ก็ได้ปรับเพิ่มวงเงินเป็นจ่ายไม่เกิน 50,000 บาทต่อคน และบาดเจ็บหรือเจ็บป่วยเรื้อรังจ่ายสูงสุดไม่เกิน 1 ล้านบาทต่อคน
โดยร่างกฎกระทรวงฉบับแก้ไขของกองทุนเงินทดแทนทั้งหมดอยู่ระหว่างการตรวจสอบเนื้อหาของคณะกรรมการกฤษฎีกาหากผ่านความเห็นชอบแล้วกระทรวงแรงงานจะประกาศใช้ต่อไปโดยร่างกฎกระทรวงว่าด้วยอัตราค่าฟื้นฟูสมรรถภาพในการทำงานและร่างกฎกระทรวงว่าด้วยค่าอวัยวะเทียมคาดว่าจะประกาศใช้ได้ในเดือน ก.พ. ปีหน้าหลังจากนั้นร่างกฎกระทรวงแรงงานว่าด้วยการกำหนดอัตราค่ารักษาพยาบาลแรงงานที่เจ็บป่วยบาดเจ็บจากการทำงาน คาดว่าจะประกาศใช้ในเดือนมีนาคม
MThai News
