เครื่องใช้ไฟฟ้า AJ เล็งขายหุ้นต่อประชาชนครั้งแรก 100 ล้านหุ้น พร้อมเสนอข้อมูลที่ หาดใหญ่และเชียงใหม่วันที่ 13 ธ.ค และ 16 ธ.ค.ตามลำดับ มั่นใจเข้าตลาดหุ้นต้นปีหน้า
. 
นายอมร มีมะโน กรรมการผู้จัดการใหญ่ บริษัท คราวน์ เทค แอดวานซ์ จำกัด (มหาชน) เผย บริษัทพร้อมเสนอขายหุ้นสามัญเพิ่มทุนต่อประชาชนเป็นครั้งแรก (IPO) จำนวน 100 ล้านหุ้น โดยจะนำ
เสนอข้อมูล (Road Show) ให้แก่นักลงทุนภายในประเทศ 2 จังหวัด ในวันที่ 13 ธ.ค.นี้ โรดโชว์ที่ อ.หาดใหญ่ จังหวัดสงขลา จากนั้นในวันที่ 16 ธ.ค.จะโรดโชว์ที่จังหวัดเชียงใหม่ ซึ่งจะใช้ชื่อย่อในการซื้อขายในตลาดหุ้นว่า AJD
การโรดโชว์ครั้งนี้ เพื่อให้นักลงทุนมีความรู้ความเข้าใจพื้นฐานธุรกิจของ AJD มากขึ้น พร้อมทั้งมองเห็นถึงกลยุทธ์การดำเนินงานและแนวโน้มธุรกิจในอนาคต รวมถึงวิสัยทัศน์ของผู้
บริหาร ซึ่งจากผลการดำเนินงานของบริษัทที่เติบโตอย่างต่อเนื่องทุกปี ประกอบกับแผนการขยายตลาดฯและช่องทางการจัดจำหน่าย ทำให้เชื่อว่าการโรดโชว์ในครั้งนี้จะได้รับความสนใจจากนักลงทุนเป็นอย่างมาก
นายสมภพ กีระสุนทรพงษ์ กรรมการผู้อำนวยการ บริษัทหลักทรัพย์ ฟินันเซีย ไซรัส จำกัด (มหาชน) หรือ FSS ในฐานะแกนนำการจัดจำหน่ายและรับประกันการจำหน่ายหุ้นสามัญเพิ่มทุน
ของ AJD ซึ่งดำเนินธุรกิจจัดหาและจัดจำหน่ายผลิตภัณฑ์เครื่องใช้ไฟฟ้า (Audio and Visual: AV) ภายใต้ตราสินค้า “AJ” คาดว่าจะสามารถเปิดจองซื้อหุ้น IPO และเข้าจดทะเบียนในตลาดหลักทรัพย์แห่งประเทศได้ในช่วงต้นปี 2557 ซึ่งวัตถุประสงค์ในการระดมทุนเพื่อใช้เป็นเงินทุนหมุนเวียนในกิจการ
นายวรชาติ ทวยเจริญ กรรมการผู้จัดการ บริษัท ฟินเน็กซ์ แอ๊ดไวเซอรี่ จำกัด ในฐานะที่ปรึกษาทางการเงิน ระบุว่า AJD กล่าวว่า ภายหลังจากการระดมทุนในครั้งนี้ คาดว่าจะผลักดันให้ธุรกิจมีการขยายตัวได้อย่างโดดเด่นและสามารถสร้างกำไรที่ดีให้กับผู้ถือหุ้นด้วย ดังนั้นจึงมั่นใจว่าหุ้น AJD จะได้รับการตอบรับอย่างคึกคัก
สำหรับผลประกอบของบริษัทฯ ในช่วง 3 ปีที่ผ่านมา (53-55) บมจ.คราวน์ เทค แอดวานซ์ มีกำไรสุทธิ 73.12 ล้านบาท 55.10 ล้านบาท และ 32.31 ล้านบาท คิดเป็นอัตรากำไรสุทธิ 4.39%, 3.23% และ 1.87% ในแต่ละปี ตามลำดับ ส่วนงวด 9 เดือนของปี 56 บริษัทมีกำไรสุทธิ 50.68 ล้านบาท และมีอัตรากำไรสุทธิ 4.23% สาเหตุที่กำไรสุทธิในปี 2554 และ 2555 ปรับตัวลดลงนั้น เป็นไป ตามกำไรขั้นต้นที่ลดลงประกอบกับการเพิ่มขึ้นของค่าใช้จ่ายในการขายและบริหาร และต้นทุนทางการเงินที่ปรับตัวเพิ่มขึ้น
โดยบริษัทมีการลงทุนและปรับปรุงพัฒนาในหลายๆ ด้านในช่วงระหว่างปี 2555 -2556 เช่น การปรับปรุงระบบการจัดเก็บสินค้าในคลัง เปลี่ยนแปลงระบบซอฟท์แวร์และปรับปรุงกลยุทธ์ในการขายและการบริหารจัดการทุกๆ ด้านพร้อมทั้งเปลี่ยนแปลงรูปแบบการดำเนินธุรกิจที่รวมจากเดิมแยกเป็น 4 บริษัทมารวมไว้ที่บริษัทเดียว ทำให้สามารถประหยัดค่าใช้จ่ายที่ซ้ำซ้อนลงได้มากส่งผลให้อัตรากำไรสุทธิในงวด 9 เดือนของปี 2556 ปรับตัวเพิ่มขึ้น
MThai News
