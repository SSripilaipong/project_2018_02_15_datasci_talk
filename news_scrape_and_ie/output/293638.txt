PTTGC จับมือพีที เปอร์ตามิน่า อินโดนีเซีย สร้างคอมเพล็กปิโตรเคมีระดับโลก หวังทำธุรกิจปลายน้ำครบวงจร คาดใช้เงินลงทุน 5 พันล้านเหรียญสหรัฐ

นายบวร วงศ์สินอุดม ประธานเจ้าหน้าที่บริหารและกรรมการผู้จัดการใหญ่ บริษัท พีทีที โกลบอล เคมิคอล จำกัด (มหาชน) (PTTGC) เผยบริษัทร่วมลงทุนโครงการก่อสร้างปิโตรเคมีคอมเพล็กซ์ขนาดใหญ่ระดับโลกในประเทศอินโดนีเซีย กับพีที เปอร์ตามิน่า บริษัทน้ำมันแห่งชาติอินโดนีเซีย
โดยเมื่อวันที่ 10 ธันวาคม 2556 ได้ลงนาม ร่างข้อตกลงเบื้องต้นในการร่วมทุนทำการผลิต (Manufacturing Joint Venture – Heads of Agreement) (“MJV-HOA”) ซึ่งเป็นส่วนหนึ่งของความร่วมมือภายใต้ HOA ที่ได้ลงนามไปก่อนหน้านี้

คาดว่าจะเริ่มดำเนินการผลิตเชิงพาณิชย์ในปี 2561 โครงการก่อสร้างดังกล่าวจะประกอบด้วย โรงงานโอเลฟินส์ขนาดใหญ่ระดับโลกและโรงงานผลิตผลิตภัณฑ์ปลายน้ำ (ไม่มีการลงทุนในโรงกลั่น)โดยคาดว่าจะใช้เงินลงทุนประมาณ 5 พันล้านเหรียญสหรัฐ
การเซ็นสัญญาร่วมทุนครั้งนี้ Pertamina จะเป็นผู้ถือหุ้นรายใหญ่โดยจะถือหุ้น 51% และ PTTGC จะถือ 49% อย่างไรก็ตาม ในร่างข้อตกลงเบื้องต้นได้เปิดโอกาสให้ทั้ง Pertamina และ PTTGCสามารถที่จะหาผู้ร่วมทุนรายที่สาม หากผู้ร่วมทุนรายที่สามมีศักยภาพในการเพิ่มผลประโยชน์ให้แก่โครงการทั้งนี้ Pertamina ยังคงจะเป็นผู้ถือหุ้นรายใหญ่ของการร่วมทุนครั้งนี้
นอกจากนี้ Pertamina และ PTTGC ยังจะมีโครงการการร่วมทุนในการทำการตลาดและการค้าเพื่อนำร่องการตลาดและการจัดจำหน่ายของผลิตภัณฑ์โพลีเมอร์ในประเทศอินโดนีเซีย ทั้งนี้ การลงนามสัญญาร่วมทุนในการทำตลาดและการค้า จะมีขึ้นที่กรุงเทพมหานครในเร็วๆนี้
นางคาเรน อากัสเทียวัน ประธานเจ้าหน้าที่บริหาร (CEO) บริษัท พีที เปอร์ตามิน่า กล่าวว่า ความร่วมมือในครั้งนี้ เป็นความมุ่งมั่นของเปอร์ตามีน่า ที่จะร่วมมือกับ PTTGC ในโครงการปิโตรเคมี อันมีความสำคัญต่อการพัฒนาธุรกิจปิโตรเคมีปลายน้ำในประเทศอินโดนีเซีย โดย เปอร์ตามีน่า มีความพร้อมทั้งด้านวัตถุดิบ ทำเลสถานที่ที่เหมาะสมในการตั้งโรงงาน อันจะทำให้การลงทุนโครงการมีศักยภาพการแข่งขัน และมีประสิทธิภาพ
ทั้งนี้PTTGC มาเป็นพันธมิตรของเรา ด้วยปัจจัยด้านประสบการณ์  ความเชี่ยวชาญ  และความสำเร็จของ PTTGC ที่ผ่านมา รวมทั้งวัฒนธรรมของทั้งสองประเทศที่มีความใกล้เคียงกัน เป็นสิ่งสำคัญที่จะสร้างความสำเร็จจากความร่วมมือในระยะยาว โดยเราจะร่วมกันสร้าง Flagship ปิโตรเคมีของอินโดนีเซียให้เกิดขึ้น
MThai News
