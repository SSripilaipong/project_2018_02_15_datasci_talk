นิวัฒธำรงค์ เผยระบายข้าวได้ตามแผน 3 ล้านตันสิ้นปีนี้มีเงินคืนกระทรวงคลัง 1.8 แสนล้านบาท

นายนิวัฒน์ธำรง บุญทรงไพศาล รองนายกรัฐมนตรีและรัฐมนตรีว่าการกระทรวงพาณิชย์ เปิดเผยภายหลังการประชุมคณะกรรมการนโยบายข้าวแห่งชาติ หรือ กขช. ว่า ที่ประชุม กขช.อนุมัติให้ระบายข้าวต่อเนื่อง โดยเฉพาะข้าวใหม่ในปี 2556/2557 ที่กำลังเข้าโครงการ เพื่อไม่ให้เกิดปัญหาข้าวล้นโกดัง โดยในฐานะรัฐบาลรักษาการณ์ยังสามารถระบายข้าวผ่านตลาดสินค้าเกษตรล่วงหน้า หรือ เอเฟท ได้ตามกรอบเดิมที่เคยอนุมัติไว้ 5 แสน ถึง 1 ล้านตัน
ส่วนการระบายด้วยการเปิดประมูลทั่วไปยังต้องหารือกับคณะกรรมการกฤษฎีกาก่อนว่า รัฐมนตรีว่าการกระทรวงพาณิชย์ในรัฐบาลรักษาการณ์ยังสามารถอนุมัติราคาขายข้าวในขั้นตอนสุดท้ายได้หรือไม่ ส่วนสัญญาเดิมที่ได้อนุมัติไว้แล้วสามารถเดินหน้าส่งมอบได้อย่างต่อเนื่อง ซึ่งยืนยันว่าตั้งแต่เข้ามาดำรงตำแหน่งรัฐมนตรีว่าการกระทรวงพาณิชย์สามารถดำเนินการระบายข้าวได้แล้วประมาณ 3 ล้านตัน
โดยภายในสิ้นปีนี้(2556)จะคืนเงินกลับเข้าคลังได้รวม 1.8 แสนล้านบาท ซึ่งการทำสัญญาซื้อขายข้าวทุกสัญญาที่ผ่านมาทำด้วยความโปร่งใส ตรวจสอบได้ทุกขั้นตอน ส่วนการเจรจาขายข้าวแบบรัฐต่อรัฐ หรือ จีทูจี ที่ยังอยู่ในขั้นตอนการเจรจากับอีกหลายประเทศ นั้น ต้องหยุดชะงักไปภายหลังที่รัฐบาลประกาศยุบสภา เช่น อินโดนีเซีย และมาเลเซีย

MThai news
