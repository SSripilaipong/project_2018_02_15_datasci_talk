ม.หอการค้าไทยฟันธงเงินสะพัดเลือกช่วงเลือกตั้ง 50,000 ล้านบาท อานิสงส์ในการเลือกตั้งได้แก่ สื่อที่ใช้ในการหาเสียง แต่ติงสูญเสียจากการชุมนุม 30,000 ล้านบาท
นายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย คาดการณ์เงินหมุนเวียนในการเลือกตั้งสมาชิกสภาผู้แทนราษฎร (ส.ส.) ที่กำหนดในวันที่ 2 ก.พ. 2557 ประมาณ 40,000-50,000 ล้านบาท ในกรณีที่ทุกพรรค เข้าร่วมการเลือกตั้ง เนื่องจากจะทำให้บรรยากาศในการหาเสียงมีความคึกคักมากขึ้น และสามารถช่วย ให้อัตราการขยายตัวทางเศรษฐกิจในปีหน้าในระดับ 0.3-0.4%
อย่างไรก็ตาม ตอนนี้หลายฝ่ายก็กำลังจับตาว่าการเลือกตั้งในครั้งนี้จะคึกคักหรือไม่เพราะหากมีบางพรรคไม่ลงเลือกตั้งโดยต้องการให้ประเทศไทยมีการปฏิรูปก่อน ทั้งการปฏิรูปการเมือง สังคม เศรษฐกิจ และการปราบปรามการคอร์รัปชั่น ก็จะทำให้การเลือกตั้งไม่คึกคักและคาดว่าจะมีเม็ดเงินเข้าสู่ระบบ 20,000 ล้านบาท เพราะพรรคการเมืองใหญ่และกลางที่เหลืออยู่จัดกิจกรรมการหาเสียงที่น้อยลง
ส่วนธุรกิจที่จะได้รับอานิสงส์ในการเลือกตั้งส่วนใหญ่จะเป็นการจัดทำโปสเตอร์, สิ่งพิมพ์, การโฆษณา สื่อวิทยุ โทรทัศน์ หนังสือพิมพ์ เว็บไซต์ เสื้อผ้าสำหรับทีมงานในการหาเสียง เครื่องดื่ม รถยนต์และจักรยานยนต์ในการหาเสียง เครื่องเสียง และการจัดอีเวนต์ต่าง ๆ เป็นต้น
จากการประเมินผล กระทบจากความขัดแย้งทางการเมืองในช่วงที่ผ่านมาศูนย์พยากรณ์เศรษฐกิจและธุรกิจ มหาวิทยาลัยหอการ ค้าไทย ประเมินว่าจะทำให้เศรษฐกิจมีความสูญเสียประมาณ 20,000-30,000 ล้านบาท ส่วนใหญ่จะเป็น กลุ่มนักท่องเที่ยวต่างชาติหาย ไปประมาณกว่า 100,000 คนต่อเดือน แต่ทุกฝ่ายแสดงความชื่นชมที่เหตุการณ์ดังกล่าวไม่เกิดเหตุความรุนแรงตามคาด
ตอนนี้ยังคงมองว่าเหตุชุมนุมโดยไม่มีเหตุรุนแรงอาจลากยาวถึงปลายปี โดยเศรษฐกิจไทยปีนี้จะโตประมาณ 3% และคาดว่าในปีหน้าจะขยายตัวในระดับ 4.5% โดยคาดว่าในปีหน้าภาคท่อง
เที่ยวจะเป็นตัวหลักในการกระตุ้นเศรษฐกิจในประเทศไทย ส่วนเศรษฐกิจภาพรวมของไทยน่าจะดีในช่วงไตรมาสที่ 3-4 เพราะต้องรอนโยบายของรัฐบาลชุดใหม่ที่จะออกมาโดยเฉพาะเรื่องของการลงทุน
นายธนิต โสรัตน์ เลขาธิการสภาอุตสาหกรรมแห่งประเทศไทย (ส.อ.ท.) กล่าวว่าการบริโภคภายใน ในช่วงสิ้นปีซึ่งเป็นเทศกาลปีใหม่ การบริโภคภายในอาจไม่ขยายตัวมากนัก เพราะสะท้อนจากตัวเลขดัชนีความเชื่อมั่นผู้บริโภคที่ต่ำสุดในรอบ 22 เดือน ขณะที่สำนักงานคณะกรรมการพัฒนาการเศรษฐกิจและสังคมแห่งชาติ (สศช.) คาดว่าในปี 56 การบริโภคจะสามารถขยายตัวได้เพียง 1.6% จากเดิมที่กำหนดไว้ 6.5%
ในช่วงเดือน ม.ค.-ก.พ. 57 การบริโภคภายในน่าจะได้อานิสงส์จากค่าใช้จ่ายในการเตรียมตัวเข้าสู่การเลือกตั้ง ทั้งจากค่าใช้จ่ายด้านการหาเสียง รวมทั้งเงินนอกระบบอีกจำนวนหลายหมื่นล้านบาท ที่จะเข้าถึงมือรากหญ้า ซึ่งจะช่วยขับเคลื่อนการบริโภคภายในได้บ้าง
MThai News
