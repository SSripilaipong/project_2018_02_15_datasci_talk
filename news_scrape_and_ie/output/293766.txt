อากาศเย็นเป็นเหตุ ผักสดเฉา ผลิตน้อย หลายชนิดขาดตลาด  ผักคะน้า กวางตุ้ง ผักบุ้ง ถั่วฝักยาว ปรับราคาขึ้น 10-20บาท ขณะที่ หมูเนื้อ ไข่ไก่ คงที่

ผู้สื่อข่าวรายงานว่า จากสภาพอากาศที่เย็นลงอย่างต่อเนื่อง เริ่มส่งผลกระทบต่ออาหารสดหลายชนิดมีการปรับราคาแพงขึ้น โดยเฉพาะผักคะน้าและกวางตุ้ง ตั้งโอ๋ ผักบุ้ง ถั่วฝักยาว ที่ตลาดในจังหวัดพิษณุโลก มีราคาแพงขึ้นกว่า เท่าตัวโดยผักคะน้า จากราคากิโลกรัมละ 30 บาท เพิ่มขึ้นเป็นกิโลกรัมละ 40 บาท กวางตุ้งจากกิโลกรัมละ 20 บาท เพิ่มขึ้นเป็นกิโลกรัมละ 30 บาท ผักบุ้ง จากกิโลกรัมละ 40 เพิ่มขึ้นเป็น 60 บาท นอกจากนี้ยังมีผักกาดขาว กะหล่ำปลี และถั่วฝักยาว ก็มีราคาแพงขึ้นกว่าสัปดาห์ที่ผ่าน กิโลกรัมละ 10-20 บาท
ด้านกรมการค้าภายใน รายงานภาวะราคาสินค้าจำหน่ายปลีกในพื้นที่กรุงเทพมหานคร ล่าสุดวันนี้(12 ธ.ค.)พบว่า ราคาสินค้ามีการปรับตัวทั้งเพิ่มขึ้นและลดลง โดยสินค้าที่มีราคาเพิ่มขึ้น ได้แก่ ผักคะน้าอยู่ที่กิโลกรัมละ 22 – 25 บาท และสินค้าที่มีราคาลดลง อาทิ กวางตุ้งเหลือกิโลกรัมละ 12 – 15 บาท ถั่วฝักยาวเหลือกิโลกรัมละ 35 – 38 บาท ผักชีเหลือกิโลกรัมละ 70 – 80 บาท
ส่วนสินค้าที่ราคาทรงตัว อาทิ เนื้อหมูราคากิโลกรัมละ 120 – 125 บาท ในขณะที่ราคาแนะนำของกรมการค้าภายใน อยู่ที่กิโลกรัมละ 124 บาท ไข่ไก่เบอร์ 2 ราคาฟองละ 3.60 – 3.70 บาท  ไข่ไก่เบอร์ 3 ราคาฟองละ 3.50 – 3.60 บาท ไก่สดทั้งตัวราคากิโลกรัมละ 70 – 75 บาท ผักบุ้งจีนกิโลกรัมละ 22 – 25 บาท กะหล่ำปลีกิโลกรัมละ 12 – 15 บาท และต้นหอมกิโลกรัมละ 50 – 60 บาท
MThai news

