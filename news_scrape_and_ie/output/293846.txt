คลัง ดีเดย์ “โครงการ 15 บาท ก็ทานได้” วันแรก พร้อมดปิดรับสมัคร500ร้านค้านำร่อง

นายรังสรรค์ ศรีวรศาสตร์ ปลัดกระทรวงการคลัง เป็นประธานเปิดโครงการ 15 บาทก็ทานได้ ที่ธนาคารเพื่อการเกษตรและสหกรณ์การเกษตร (ธ.ก.ส.) โดยเป็นโครงการที่กระทรวงการคลัง ร่วมกับธนาคารพัฒนาวิสาหกิจขนาดกลางและขนาดย่อม (เอสเอ็มอีแบงก์), ธ.ก.ส. และบรรษัทประกันสินเชื่ออุตสาหกรรมขนาดย่อม (บสย.) จำหน่ายข้าวแกง อาหารจานเดียว เริ่มต้นที่ 15 บาท เพื่อลดภาระค่าครองชีพประชาชน
นายฐานิศร์ สุทธสุวรรณ ผู้ช่วยผู้จัดการ ธ.ก.ส. คาดว่า จะมีผู้ประกอบการเข้าร่วมโครงการนี้ประมาณ 500 ราย ล่าสุดมีผู้เข้าร่วมแล้ว 300 ราย โดยโครงการนี้จะสนับสนุนวัตถุดิบประกอบอาหารในราคาต่ำกว่าท้องตลาด 50% ให้แก่ผู้ที่เข้าร่วมโครงการ เช่น จำหน่ายข้าวสารขาว 5% บรรจุถุง 5 กก. ให้ถุงละ 70 บาท จากตามท้องตลาด ขายถุงละไม่ต่ำกว่า 120 บาท โดยทั้งโครงการได้เตรียมข้าวสารไว้ทั้งหมด 100 ตัน
ขณะที่แก๊สหุงต้ม ได้รับการสนับสนุนจากกระทรวงพลังงานมอบบัตรพิเศษ ซื้อแก๊สหุงต้มได้ในราคาถังละ 289 บาท ส่วนการสนับสนุนจากภาคเอกชน บริษัท มรกต อินดัสตรี้ จำกัด (มหาชน) จำหน่ายน้ำมันพืชมรกตในราคาขวดละ 33 บาท
สำหรับมาตรการควบคุมราคาอาหารนั้น ผู้บริโภคสามารถสังเกตได้จากป้ายหน้าร้าน จะระบุว่าเป็นร้านที่อยู่ในโครงการ 15 บาทก็ทานได้ หากพบว่าร้านใดจำหน่ายเกินราคา สามารถโทรสายด่วนที่คอลเซ็นเตอร์ 1490 กด 3 พร้อมกันนี้สามารถสอบถามรายละเอียดเข้าร่วมโครงการได้ในเบอร์เดียวกัน

MThai news


