ตลาดหุ้นไทยปิดตลาด ลดลง 13.14 จุด มูลค่าการซื้อขายเบาบางเพียง 27,098.01 ล้านบาท

ดัชนีหุ้นปิดตลาดช่วงบ่ายที่ระดับ 1,356.21 จุด ลดลง 13.14 จุด มูลค่าการซื้อขาย 27,098.01 ล้านบาท การซื้อขายหุ้นวันนี้ ดัชนีหุ้นไทยเคลื่อนไหวในแดนลบตลอดทั้งวัน โดยดัชนีแตะจุดสูงสุดของวันที่ 1,368.42 จุด ส่วนจุดต่ำสุดของวันอยู่ที่ 1,356.09 จุด
น.ส.ศศิกร เจริญสุวรรณ ผู้อำนวยการอาวุโสฝ่ายวิเคราะห์หลักทรัพย์ บล.ฟิลลิป(ประเทศไทย)เปิดเผยว่า ตลาดหุ้นไทยวันนี้ปรับตัวลงในทิศทางเดียวกับตลาดหุ้นอื่นในภูมิภาคเอเชียที่อยู่ในแดนลบ หลังจากมีความกังวลการลดขนาดการผ่อนคลายทางการเงิน QE ซึ่งต้องรอดูการประชุมคณะกรรมการกำหนดนโบายการเงินของธนาคารกลางสหรัฐ(FOMC)วันที่ 17-18 ธ.ค.
สำหรับตลาดหุ้นไทยก็ยังมีปัจจัยทางการเมืองที่ยังไม่ชัดเจน ซึ่งนักลงทุนต่างชาติก็ยังคงเทขายอยู่ อย่างไรก็ดี ยังมีความคาดหวังว่ากองทุน LTF, RMF จะเข้ามาช่วยหนุนตลาดฯได้ในช่วงที่ต่างชาติทิ้งตลาดหุ้นบ้านเรา
ในช่วงนี้เป็นไปได้ว่านักลงทุนจะเล่นหุ้นขนาดเล็กกันมาก โดยเฉพาะวอร์แรนต์เล่นเยอะ และไม่ได้เล่นเฉพาะวันนี้ เห็นเล่นมาหลายวันแล้วด้วย ทั้งนี้คงเป็นเพราะไม่อยากจะเล่นหุ้นขนาดใหญ่  เพราะกลัวต่างชาติจะขาย
แนวโน้มการลงทุนในวันพรุ่งนี้(13 ธ.ค.)น.ส.ศศิกร กล่าวว่า ตลาดฯคงซึมต่อ วอลุ่มเทรดน้อยเหมือนอย่างวันนี้ ส่วนหนึ่งคงเพราะใกล้ช่วงเทศกาลแล้ว นักลงทุนต่างชาติบางส่วนก็คงหยุดลงทุนและบางส่วนก็ยังขาย พร้อมให้กรอบการแกว่งไว้ที่ 1,350-1,375 จุด
MThai News

