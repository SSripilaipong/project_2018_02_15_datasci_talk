โอเชี่ยน คอมเมิรชกำหนดราคาขายหุ้นไอพีโอ 0.90 บาท เปิดให้จองซื้อ 16-18 ธ.ค. นี้ ก่อนเดินหน้าเข้าซื้อขายในตลาดหลักทรัพย์เอ็ม เอ ไอ 23 ธ.ค.2556
นายสมภพ ศักดิ์พันธ์พนม ประธานเจ้าหน้าที่บริหาร บริษัท แอสเซท โปร แมเนจเม้นท์ จำกัด ในฐานะที่ปรึกษาทางการเงิน บริษัท โอเชี่ยน คอมเมิรช จำกัด (มหาชน) หรือ OCM เปิดเผยว่า บริษัทได้กำหนดราคาเสนอขายหุ้นสามัญเพิ่มทุนให้กับประชาชนเป็นครั้งแรก (IPO) หุ้นละ 0.90 บาท เปิดจองซื้อระหว่างวันที่ 16-18 ธ.ค. และจะเข้าซื้อขายในตลาดหลักทรัพย์เอ็ม เอ ไอ ในวันที่ 23 ธ.ค. 2556 โดยจะนำเงินจากการระดมทุน จำนวน 90 ล้านบาท ไปขยายโรงงานจำนวน 30-40 ล้านบาท และที่เหลือจะใช้เป็นเงินทุนหมุนเวียน
ทั้งนี้บริษัทเสนอขายหุ้นสามัญเพิ่มทุนแก่ประชาชนทั่วไปครั้งแรก จำนวน 100 ล้านหุ้น มูลค่าที่ตราไว้ (พาร์) 0.25 บาทต่อหุ้น และเชื่อว่าการเสนอขายหุ้นไอพีโอครั้งนี้จะได้รับความสนใจจากนักลงทุน เนื่องจากผู้บริหารมีความรู้ ความเชี่ยวชาญในอุตสาหกรรมยาวนาน และการกำหนดราคาเสนอขายหุ้นก็เหมาะสม มี P/E 10 เท่า
จากที่บริษัทได้ไปโรดโชว์ก็ได้รับการตอบรับที่ดี และเชื่อว่าบรรยากาศทางการเมืองในขณะนี้จะไม่มีผลกระทบต่อการจองซื้อและการเข้าเทรดของหุ้นบริษัท เพราะนักลงทุนก็คุ้นเคยกับสถานการณ์ทางการเมือง เชื่อว่านักลงทุนไม่น่าจะมีการชะลอการลงทุน
นายสมภพ กล่าวว่า บริษัท โอเชี่ยน คอมเมิรช (OCM) ที่จะมีการเซ็นแต่งตั้ง บล.โนมูระ พัฒนสิน เป็นแกนนำการจัดจำหน่ายหุ้นและรับประกันการจัดจำหน่ายหุ้น ขณะที่ปีหน้ายังมีบริษัทที่เตรียมเข้าตลาดหุ้นทั้งหมดมากกว่า 8 แห่ง มูลค่าการระดมทุนมากกว่า 1 หมื่นล้านบาท
Mthai News
