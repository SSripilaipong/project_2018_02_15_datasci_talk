นายกฯ นั่งรถไฟสำรวจเส้นทาง เชียงใหม่-ลำปาง หลังปิดซ่อมนานกว่า 2 เดือน ชาวเหนือแห่มอบดอกไม้ ให้กำลังใจ ชัชชาติ ยันไม่เกี่ยวเงินกู้ 2 ล้านล้าน

วันนี้ (13 ธ.ค.) เมื่อเวลา 10.30 น. นางสาวยิ่งลักษณ์ ชินวัตร รักษาการนายกรัฐมนตรีและ รักษาการรัฐมนตรีว่าการกระทรวงกลาโหม พร้อมด้วย นายจารุพงศ์ เรืองสุวรรณ รัฐมนตรีว่าการกระทรวงมหาดไทย นายชัชชาติ สิทธิพันธุ์ รัฐมนตรีว่าการกระทรวงคมนาคม และ นายประภัสร์ จงสงวน ผู้ว่าการรถไฟแห่งประเทศไทย หรือ ร.ฟ.ท. นำเจ้าหน้าที่ที่เกี่ยวข้องและสื่อมวลชน ขึ้นรถไฟขบวนพิเศษจากสถานีรถไฟเชียงใหม่ไปยังสถานีรถไฟลำปาง เพื่อตรวจสอบการซ่อมแซมเส้นทางรถไฟที่มีการปิดซ่อมแซมไปก่อนหน้านี้ เป็นระยะเวลา 75 วัน
ทั้งนี้เส้นทางรถไฟสายเชียงใหม่-ลำปาง มีการเปิดเส้นทางไปเมื่อวันที่ 1 ธันวาคมหลังการซ่อมแซม เนื่องจากมีอุบัติเหตุรถไฟตกรางในพื้นที่ จ.ลำปาง ทำให้ ต้องปิดซ่อมแซมราง และหลังจากเปิดใช้งานนั้น จะต้องใชัเวลาอีกประมาณ 1 เดือน เพื่อให้หินและดินได้ปรับสภาพพื้นผิวใต้รางรถไฟ ให้สามารถรองรับการใช้งงานและการทำความเร็วของขบวรรถตามปกติ
นายชัชชาติ กล่าวว่า การนั่งรถไฟของนายกรัฐมนตรีครั้งนี้ ไม่เกี่ยวข้องกับโครงการรถไฟความเร็วสูงซึ่งเป็นหนึ่งในโครงการพัฒนาโครงสร้างพื้นฐานของประเทศ2020 ของร่างพระราชบัญญัติ (พ.ร.บ.)ให้อำนาจกระทรวงการคลังกู้เงินวงเงิน 2ล้านล้านบาท แต่การเดินทางครั้งนี้กระทรวงคมนาคมเชิญนายกรัฐมนตรีนั่งรถไฟสำรวจเส้นทาง หลังจากที่มีการปิดซ่อมและกลับมาเปิดใช้บริการเมื่อต้นเดือนธ.ค.ที่ผ่านมาเพื่อสร้างความมั่นใจ ซึ่งนายกรัฐมนตรีจะได้เห็นปัญหา และจะได้ให้คำแนะนำ พร้อมกับมอบนโยบายในการดำเนินการต่อไป
ผู้สื่อข่าวรายงานว่า ที่บริเวณด้านหน้าสถานีรถไฟ มีประชาชนจำนวนมาก เดินทางมาให้การต้อนรับ มอบดอกไม้ และให้กำลังใจพร้อมกับตะโกน “นายกฯ สู้ ” ท่ามกลางการรักษาความปลอดภัยอย่างเข้มงวดทั้งภายในและภายนอกสถานีรถไฟนอกจากนี้ ระหว่างการเดินทาง ได้มีเฮลิคอปเตอร์ของสำนักงานตำรวจแห่งชาติ(สตช.) ค่อยรักษาความปลอดภัยขบวนรถไฟของนายกรัฐมนตรีตลอดเส้นทางด้วยทั้งนี้ตลอดเส้นทางที่ขบวนรถไฟวิ่งผ่าน มีประชาชนออกมารอต้อนรับ และโบกมือทักทาย ให้กำลังใจเป็นระยะ



