ขายได้ ขายดี มีเทคนิค ที่ “ตั้งราคา

เพราะชีวิตไม่ได้มีด้านเดียว และงานประจำก็อาจไม่ตอบโจทย์ “คนรุ่นใหม่” การเป็นเจ้าของกิจการเองจึงเป็นทางออกที่ให้อิสระเราจากความจำเจ แต่ถ้าคุณเป็นเจ้าของร้านมือใหม่ ทีมข่าว MThai news มี “ทริค” ให้ขายได้ ขายดี ด้วยการตั้งราคา ที่แค่ผ่าน “ขาช็อป” ต้องเหลียวหลัง ทำอย่างไรมาดูกัน
ราคาเป็นเรื่องที่คนส่วนใหญ่ใช้เป็นตัวตัดสินใจว่าจะซื้อสินค้าหรือไม่ ถึงเรามีสินค้าคุณภาพเยี่ยม สถานที่ตั้งอยู่ในทำเลเหมาะสม แถมมีโปรโมชั่นน่าสนใจยังไงก็ตาม แต่หากราคาไม่ดดนใจ เราก็ขายไม่ได้อยู่ดี ดังนั้นเพื่อกระตุ้นยอดขาย เราควรนำกลยุทธ์การตั้งราคามาปรับใช้ ดังนี้
1.การให้ส่วนลด    วิธีการสุดคลาสสิกที่ไม่ว่าจะใช้เมื่อไหร่ก็ได้ผลดีเสมอ และมักนำไปใช้ควบคู่กับการออกโปรโมชั่นต่างๆ การให้ส่วนลดถือเป็นการกระตุ้นยอดขายได้ดี เพราะนอกจากจะเป็นแรงจูงใจให้ผู้บริโภคซื้อสินค้าและบริการในปริมาณมากกว่าปกติในช่วงเวลาที่ไม่น่าจะเป็นไปได้แล้ว ยังเป็นตัวช่วยระบายสินค้าค้างสต็อกหรือใกล้หมดอายุได้อีกด้วย เรียกได้ว่าแม้จะไม่ได้กำไรมากเท่าที่ควร แต่อย่างน้อยก็อาจไม่ขาดทุน
2.ใช้แนวระดับราคา   “ราคาที่ดีคือราคาที่ลูกค้าพอใจ”  ลูกค้าต่างคนต่างมีความต้องการจะใช้สินค้าแตกต่างกันไป บางคนต้องการสินค้าที่ไม่จำเป็นต้อง “แบรนด์เนม” อะไรมากแต่อยู่ในราคาที่สู้ได้ ขณะที่บางคนยอมจ่ายในราคาที่สูงกว่าเพื่อให้ได้สินค้าระดับ “ไฮเอนด์” ยกอย่างโทรศัพท์มือถือซึ่งมีหลายระดับราคาแตกต่างกันไป ขึ้นอยู่กับลูกเล่นต่างๆ เช่น ใช้โทรเข้าโทรออกเป็นส่วนใหญ่ ใช้ฟังเพลง ใช้ถ่ายรูป หรือใช้เล่นอินเทอร์เน็ต เป็นต้น

3.ตั้งราคาล่อใจ   คือจัดรายการลดราคาสินค้าใดสินค้าหนึ่งให้ถูกกว่าราคาจริงเพื่อดึงดูดลูกมาซื้อสินค้าแม้วิธีนี้อาจทำให้ได้กำไรน้อยลง แต่หลังจากนั้นเราจะได้รับผลตอบแทนคุ้มค่าเพราะส่วนใหญ่เวลาที่ลูกค้ามาจับจ่ายก็มักไม่เจาะจงซื้อสินค้าเพียงอย่างเดียวให้เสียเวลา เราจึงสามารถทำกำไรจากสินค้าตัวอื่นๆ ได้อีกด้วย
4.กลยุทธ์ราคาเลขคี่  ลูกค้าส่วนใหญ่(โดยเฉพาะสาวๆขาช็อป)มักหวั่นไหวกับสินค้าที่มีราคาเป็นเศษหรือเป็นเลขคี่ เพราะเขาจะรู้สึกว่าได้ซื้อสินค้าลดราคา ดังนั้นผู้ผลิตส่วนหนึ่งจึงมักตั้งราคาลงท้ายด้วยเลขคี่ โดยเฉพาะเลข 9 ยกตัวอย่าง เช่น 99 บาท ราคาถูกกว่าสินค้าที่ราคา 100 บาท ทั้งที่จริงๆ แล้วต่างกันแค่ 1 เท่านั้น แต่ 99 ทำให้รู้สึกว่าสินค้าดังกล่าวเป็นหลักสิบมากกว่าหลักร้อย ใช้ได้ดีกับสินค้าแฟชั่น อย่างเสื้อผ้า กระเป๋า เครื่องประดับต่างๆ
5.ตั้งราคาตามฤดูกาล  ใช้กระตุ้นยอดขายในเวลาที่ลูกค้าต้องการสินค้าและบริการดังกล่าวน้อย โดยใช้ราคาที่ถูกลงเป็นแรงจูงใจ ยกตัวอย่างเช่น ร้านอาหารมักจัดลดราคาในช่วงวันอังคารถึงวันพฤหัสบดีซึ่งเป็นช่วงกลางสัปดาห์และคนไม่ค่อยออกมากินข้าวนอกบ้านกัน แต่ไม่ว่าลูกค้าจะมากจะน้อยทางร้านก็ต้องเสียค่าใช้จ่ายประจำวันอย่างค่าน้ำ ค่าไฟ ค่าแรง ฯลฯ อยู่ดี ตัวอย่างเช่น โรงภาพยนตร์ต่างๆ ที่มักขายบัตรราคาแพงกว่าปกติในรอบวันศุกร์ เสาร์ อาทิตย์ ตอนเย็นซึ่งเป็นช่วงเวลาพักผ่อนสุดสัปดาห์

6.แยกตามกลุ่มลูกค้า  วิธีนี้จะใช้ความแตกต่างของลูกค้า ด้านกายภาพ สถานภาพ และกำลังซื้อเป็นเกณฑ์ในการตัดสินราคา เช่น ร้านอาหารบุฟเฟ่ต์มักคิดค่าบริการกับเด็กอายุต่ำกว่า 12 ปีถูกกว่าผู้ใหญ่ประมาณครึ่งหนึ่ง ข้อดีคือกลุ่มที่เราลดราคาให้จะเป็นผู้ดึงดูดให้กลุ่มเป้าหมายอีกกลุ่มมาใช้บริการ เช่น สวนสนุกลดราคาค่าผ่านประตูให้เด็ก แต่ผู้ปกครองก็ต้องเป็นผู้พาเด็กมาเที่ยว และต้องจ่ายค่าบริการเต็มราคา เป็นต้น
7.ตั้งราคาแบบชุด  คิอนำสินค้าชนิดเดียวกันหรือต่างชนิดมาจัดเป็น “เช็ต” ในราคาที่ถูกกว่าการซื้อแยกชิ้น เพื่อกระตุ้นให้ลูกค้าซื้อสินค้าในจำนวนมาก เช่น การขายอาหารเป็นชุดของ ร้านฟาสต์ฟู้ด กระเช้าของขวัญช่วงเทศกาลต่างๆ
แถมอีกนิดสำหรับเจ้าของร้านมือใหม่ นอกจากราคาที่ตั้งจะโดนใจ เราต้องมี “เซอร์วิส มายด์” ความเป็นกันเอง ยิ้มแย้มแจ่มใส ก็ยิ่งจะทำให้เรามีลูกค้าประจำมากขึ้น บางครั้งคนซื้อก็มาซื้อเพราะติดที่คนขายบริการดีกว่าร้านอื่น แม้ว่าสินค้าจะหมือนกันก็ตาม
เรื่องโดย   เรด บารอน
MThai news

