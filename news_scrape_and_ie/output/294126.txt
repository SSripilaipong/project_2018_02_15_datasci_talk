ประธานสภาอุตฯ เตือนทุกฝ่ายระงับเหตุการเมืองวุ่นวาย ก่อนต่างชาติย้ายเงินลงทุนสู่อินโดนีเซีย

นายพยุงศักดิ์ ชาติสุทธิผล ประธานสภาอุตสาหกรรมแห่งประเทศไทย เปิดเผยว่า สถานการณ์การเมืองขณะนี้ทำให้นักลงทุนต่างชาติเป็นห่วงสถานการณ์การเมืองในไทยและสับสนว่าการเมืองไทยจะมีทิศทางอย่างไร โดยนักลงทุนต่างชาติชะลอการลงทุนในไทยตั้งแต่เดือนกันยายน หากปล่อยให้เป็นเช่นนี้ต่อไป อาจส่งผลกกระทบต่อการลงทุนในไทยได้ โดยนักลงทุนต่างชาติอาจหันไปลงทุนในประเทศอื่น เช่น อินโดนีเซียแทน เช่นเดียวกับบริโภคในประเทศที่ลดลง รวมถึงการนำเข้าติดลบ
ขณะที่การส่งออกลดลงมาก ซึ่งสะท้อนว่ากำลังซื้อในอนาคตยังไม่ฟื้นตัว ทำให้คาดการณ์เศรษฐกิจไทยปีนี้จะเติบโตได้ไม่ถึง 3% โดยเห็นได้จากยอดขายรถยนต์ที่เติบโตไม่ถึงเป้าหมาย 2.55 ล้านคัน และกังวลว่ามีผลกระทบต่อเนื่องไปจนถึงไตรมาส 1 ปี 2557 อย่างไรก็ตาม ภาคเอกชนมีความหวังว่าจะมีการเลือกตั้งภายในวันที่ 2 กุมภาพันธ์ 2557 เนื่องจากไม่ต้องการเห็นการคว่ำบาตรของนานาประเทศ เพราะจะส่งผลกระทบต่อการส่งออกของไทยที่สัดส่วน 60-70% ต่อจีดีพี
MThai News
