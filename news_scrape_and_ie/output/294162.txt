นายกนั่งรถไฟเที่ยวพิเศษเชียงใหม่-ลำปางดูความเรียบร้อย ชาวบ้านแห่ให้กำลังใจ

น.ส.ยิ่งลักษณ์ ชินวัตร รักษาการนายกรัฐมนตรี พร้อมด้วย นายชัชชาติ สิทธิพันธ์ รักษาการ รมว.คมนาคม ,นายปลอดประสบ สุรัสวดี รักษาการ รองนายกรัฐมนตรี , นายประภัสร์ จงสงวน ผู้ว่าการ การรถไฟแห่งประเทศไทย(ร.ฟ.ท.) , นายทนุศักดิ์ เล็กอุทัย และคณะ พร้อมกับสื่อ และได้นั่งรถไฟขบวนพิเศษ ที่มีอยู่ 3 โบกี้ ออกจากสถานีเชียงใหม่ เพื่อเดินทางไปตรวจราชการและมอบนโยบายการปฏิบัติราชการ ณ จังหวัดลำปาง
น.ส.ยิ่งลักษณ์ พร้อมคณะ ได้แวะที่สถานีรถไฟลำพูน และตรวจรางรถไฟที่ปิดซ่อมแซม เปลี่ยนไม้หมอน เป็นหมอนคอนกรีต นาน 75 วัน และเริ่มเปิดเดินรถอีกครั้งเมื่อ 1 ธ.ค.56 ที่ผ่านมา รวมทั้งได้แวะตรวจทุกสถานีทางผ่าน รวมทั้งได้นั่งรถตรวจการณ์ เพื่อลงตรวจดูรางรถไฟที่ซ่อมแซมเสร็จแล้วบริเวณอุโมงค์ดอยขุนตาลด้วย
ทั้งนี้ ตลอดการเดินทาง มีประชาชนอยู่อยู่บริเวณริมเส้นทางรถไฟ ซึ่งทราบข่าวจากการประกาศเสียงตามสายในทุก ๆ หมู่บ้านทั้งในเขตเชียงใหม่ ลำพูน และลำปาง ได้ออกมาโบกมือ และตะโกนให้กำลังใจรักษาการนายกฯตลอดเส้นทาง รวมทั้งมีกลุ่มคนเสื้อแดงในจังหวัดลำปางจำนวนมาก มารอรับคณะของ น.ส.ยิ่งลักษณ์ ที่เดินทางไปถึงสถานีลำปาง

MThai news
