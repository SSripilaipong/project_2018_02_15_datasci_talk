แบงก์กรุงเทพประเมินการเมืองไม่กระทบเศรษฐกิจคาดปีหน้าจีดีพียังโตได้ 5% หวังโครงการ 2 ล้านล้านไม่สะดุด

นายชาติศิริ โสภณพนิช กรรมการผู้จัดการใหญ่ ธนาคารกรุงเทพเปิดเผยว่า ปัญหาการเมืองในประเทศจะไม่ส่งผลกระทบโดยตรงต่อการขยายตัวของเศรษฐกิจและภาคธุรกิจโดยภาคธุรกิจก็ยังสามารถขยายตัวได้ตามสภาพ แม้จะชะลอลงบ้างเล็กน้อย แต่ถือเป็นระดับที่ไม่น่าเป็นกังวล ซึ่งขณะนี้ยังเห็นสัญญาณการลงทุนของภาคเอกชนรวมถึงการลงทุนโดยตรงของต่างชาติในประเทศไทยที่ยังมีความต่อเนื่อง
“ปัจจัยการเมืองอาจส่งผลกระทบเศรษฐกิจในระยะสั้นแต่ระยะยาวพื้นฐานเศรษฐกิจไทยยังดี และเชื่อว่าปีหน้าจะได้รับผลดีจากการฟื้นตัวของเศรษฐกิจโลกทำให้ภาคการส่งออกจะมาเป็นหัวใจหลักในการขับเคลื่อนเศรษฐกิจปีหน้าประกอบกับการลงทุนภาคเอกชนและการบริโภคภาคเอกชนก็น่าจะยังพอขยายตัวได้แต่แรงขับเคลื่อนจากการใช้จ่ายภาครัฐอาจจะไม่เห็นมากนัก ดังนั้นเชื่อว่าจีดีพีปีหน้าจะยังขยายตัวได้ในระดับ 4-5%”
ขณะที่นายชาญศักดิ์ เฟื่องฟู กรรมการรองผู้จัดการใหญ่ ธนาคารกรุงเทพ กล่าวยอมรับว่า เอกชนรอคอยการลงทุนโครงสร้างพื้นฐานขนาดใหญ่ของภาครัฐอยู่หากโครงการใหญ่ในภาพรวมสะดุดลงก็ขอให้ยังเดินหน้าโครงการที่ดำเนินการไปแล้วหรือค้างอยู่ เช่น โครงการรถไฟฟ้าสายสีต่าง ๆ ให้เสร็จสิ้นโดยเร็ว เพราะการขยายตัวของเศรษฐกิจช้าลงอย่างเห็นได้ชัด
MThai news

