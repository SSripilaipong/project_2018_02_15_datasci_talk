ยอดส่งออกกดตัวเลข จีดีพี ร่วง ขยายตัวไม่ถึง3% ปีหน้าปัจจัยลบการเมืองส่งผลการลงทุนภาครัฐสะดุด

นายสมชัย สัจจพงษ์ผู้อำนวยการสำนักงานเศรษฐกิจการคลัง (สศค.) เปิดเผยว่าในการประเมินภาวะเศรษฐกิจในปีนี้ซึ่งจะทบทวนใหม่ในปลายเดือนธันวาคมนี้จะนำผลกระทบการชุมนุมทางการเมืองเข้ามาประเมินด้วยรวมถึงการท่องเที่ยวที่เริ่มได้รับผลกระทบจากการชุมนุมทางการเมืองซึ่งอาจส่งผลต่อเนื่องไปถึงปีหน้าด้วย
อย่างไรก็ตามปีนี้ยังคาดการณ์ว่าเศรษฐกิจจะขยายตัวได้ในระดับเกือบ 3% หรือต่ำกว่าเล็กน้อยซึ่งตัวที่ฉุดให้การขยายตัวต่ำกว่าคาดการณ์เดิมไว้มากคือการส่งออกที่แทบไม่ขยายตัวเลขเลย
นายสมชัยกล่าวว่า ส่วนเศรษฐกิจปี 2557ที่สำนักงานคณะกรรมการพัฒนาการเศรษฐกิจและสังคมแห่งชาติ (สศช.)มองว่าจีดีพีจะขยายตัวในระดับ 4.5-5% กระทรวงการคลังมองว่าอาจเป็นไปได้ยากหลังจากที่รัฐบาล น.ส.ยิ่งลักษณ์ ชินวัตร ประกาศยุบสภาแต่การชุมนุมทางการเมืองยังไม่สิ้นสุดลงตาม และจนถึงขณะนี้ยังไม่เป็นที่ชัดเจนว่าจะสามารถเดินไปสู่การจัดการเลือกตั้งและมีรัฐบาลใหม่ได้ตามที่กำหนดไว้ช่วงเดือนกุมภาพันธ์ 2557 หรือไม่ 
ส่งผลให้ในช่วงรอยต่อก่อนจะมีรัฐบาลใหม่ทำให้โครงการลงทุนขนาดใหญ่ทั้งโครงสร้างพื้นฐาน 2 ล้านล้านบาท และการบริหารจัดการน้ำ 3.5แสนล้านบาทต้องสะดุดตามไปด้วย
“ปีหน้ากระทรวงการคลังตั้งเป้าไว้ว่าการลงทุนภาครัฐจะเป็นตัวขับเคลื่อนเศรษฐกิจและเป็นตัวนำการลงทุนภาคเอกชนตามแผนที่คาดการณ์ไว้ก่อนหน้าตั้งเป้าปี 2557 การลงทุน 2 ล้านล้านบาทจะเริ่มมีเม็ดเงินเข้าสู่ระบบ 1.4-1.6 แสนล้านบาทแต่เมื่อยังไม่มีรัฐบาลใหม่มาขับเคลื่อนและยังต้องรอให้ศาลรัฐธรรมนูญตีความในสองโครงการดังกล่าว ก็อาจทำให้โครงการต้องล่าช้าไปเป็นเกือบกลางปีหน้าเม็ดเงินที่ใช้จึงน่าจะน้อยลงตามไปด้วย” นายสมชัยกล่าว

MThai news
