อิชิตัน กรุ๊ป พร้อมขายหุ้นครั้งแรกในตลาดหุ้นไทย หลังเลือกตั้งหวังได้ราคาดี หนีการเมืองช่วงนี้ และลดกระแสการบอยคอตเพราะกลุ่มผู้ชุมนุมเข้าใจผิด
นายตัน ภาสกรนที กรรมการผู้อำนวยการ บริษัท อิชิตัน กรุ๊ป เปิดเผยว่า บริษัทหารือร่วมกับที่ปรึกษาทางการเงิน และผู้จัดการการจัดจำหน่ายและรับประกันการจำหน่าย เพื่อทบทวนแผนการเข้าจดทะเบียนในตลาดหลักทรัพย์แห่งประเทศไทยแล้ว เห็นว่าควรเลื่อนแผนการเข้าจดทะเบียนในตลาดหลักทรัพย์ออกไป เนื่องจากสถานการณ์ตลาดปัจจุบันไม่เอื้ออำนวย คาดว่าในช่วงที่ดีที่สุดควรเป็นหลังเลือกตั้ง 2557 สถานการณ์น่าจะกลับมาดีขึ้น การเข้าตลาดหลักทรัพย์ก็จะขายได้ราคาดี
นายเล็ก สิขรวิทย์ กรรมการผู้อำนวยการ บล.เอเชีย พลัส ในฐานะที่ปรึกษาทางการเงินของ บมจ.อิชิตัน กรุ๊ป(ICHI) เปิดเผยกับ”อินโฟเควสท์”ว่า ขณะนี้คาดว่า ICHI จะเสนอขายหุ้นเพิ่มทุนให้กับประชาชนทั่วไปครั้งแรก(IPO)และพร้อมเข้าเทรดในตลาดหลักทรัพย์แห่งประเทศไทย(SET)ได้ไม่เกินไตรมาส 1 ปี2557 โดยอยากจะรอให้สถานการณ์การเมืองดีขึ้นก่อน หรือรอให้ผ่านการเลือกตั้งไปก่อน
จากกำหนดการเลือกตั้งในวันที่ 2 ก.พ.2557 คาดว่าจะเสนอขายและเข้าตลาดฯให้เสร็จในเดือนกุมภาพันธ์ปีหน้า แต่ก็ต้องรอดูสถานการณ์การเมืองก่อน เพราะจะมีเลือกตั้งวันที่ 2 กุมภาฯ ก็ต้องรอให้ผ่านไปก่อน แต่อย่างไรก็ตามช้าสุดไม่น่าจะเกินเดือนมีนาคม
ทั้งนี้ ICHI ประกอบธุรกิจผลิตและจำหน่ายเครื่องดื่มภายใต้ชื่อการค้า อิชิตัน ดับเบิ้ลดริ๊งค์, อิชิตัน กรีนที, อิชิตัน ดราก้อน แบล็คที และเย็นเย็น มีแผนจะเสนอขายหุ้น IPO จำนวน 300 ล้านหุ้น และมีความประสงค์จะเข้าจดทะเบียนในตลาดหลักทรัพย์แห่งประเทศไทย(SET)
นายก้องเกียรติ โอภาสวงการ ประธานเจ้าหน้าที่บริหาร บล.เอเชียพลัส จำกัด (มหาชน) เปิดเผยว่า ในไตรมาส 4 ยังเหลืออีก 9 บริษัท ที่อยู่ระหว่างการรอเสนอขายหุ้น แต่คงไม่ทันปีนี้แล้วเพราะสถานการณ์ไม่เหมาะสม โดยต้องเลื่อนออกไปเป็นภายในปี 2557 ซึ่งหนึ่งในนั้นมีบริษัท อิชิตัน กรุ๊ป ด้วย ซึ่งเลื่อนเข้าซื้อขายจากเดิมกำหนดขายหุ้นวันที่ 27-29 พฤศจิกายนนี้ และเข้าซื้อขายวันที่ 11 ธันวาคม 2556 ออกไปต้นปีหน้ารคาจะเหมาะสมกว่า
การลงทุนปีหน้าเน้นหุ้นที่จ่ายเงินปันผลเป็นหลัก ซึ่งจะมีที่น่าสนใจทั้งพันธบัตร หรือลงทุนในกองทุนโครงสร้างพื้นฐานหรือกองทรัสต์อสังหา  ที่กำลังรอเกณฑ์เรื่องภาษีให้มีความชัดเจนก่อน ซึ่งหากออกมาได้ก็จะทำให้ตลาดคึกคักมากขึ้น
โดยก่อนหน้านี้มีรายงานข่าวว่า ม็อบราชดำเนินได้เรียกร้องให้ผู้ชุมนุมบอยคอตสินค้าอิชิตัน สืบเนื่องจากความเข้าใจคลาดเคลื่อนเกี่ยวกับการให้สัมภาษณ์ของนายตัน ภาสกรนที ที่ระบุว่ามีผู้มาชุมนุมเป็นส่วนน้อย
MThai News
