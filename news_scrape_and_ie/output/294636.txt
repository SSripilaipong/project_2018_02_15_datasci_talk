กสทช.มีมติกำหนดเปิดประมูลใบอนุญาตทีวีดิจิตอลวันที่ 26 -27 ธ.ค.นี้ ณ อาคาร บมจ.กสท โทรคมนาคม บางรัก ประาศผลภายใน 15 วัน

พ.อ.นที ศุกลรัตน์ รองประธาน คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) และประธานกรรมการกิจการกระจายเสียงและกิจการโทรทัศน์ (กสท) กล่าวว่า กสท.กำหนดวันประมูลทีวีดิจิตอล ในช่วง 26-27 ธ.ค.นี้ โดยจะแบ่งเป็น 2 ช่วงเวลาต่อ 1 วัน ซึ่งในวันที่ 26 ธ.ค. ช่วง 8.00-14.00 น.จะเป็นการประมูลช่อง HD ส่วนช่วงเวลา 14.00-20.00 น.จะเป็นการประมูลช่อง SD ส่วนในวันที่ 27 ธ.ค. ช่วงแรกจะเป็นการประมูลช่องข่าว และช่วงบ่ายเป็นการประมูลช่องรายการเด็ก
วันที่ 18 ธ.ค.จะเชิญสื่อมวลชนชมบรรยากาศและสถานที่การประมูล คือ ที่อาคาร กสท บางรัก ชั้น 27-28 ส่วนชั้น 30 จะเป็นห้องควบคุมการประมูล และในวันที่ 19-20 ธ.ค.จะมีการทดสทอบให้มีการประมูลจริง ทั้งนี้ กติกาในการเข้าร่วมประมูล กำหนดให้ผู้ประมูลจับฉลากลำดับว่าใครจะได้จับก่อน และจากนั้นให้จับฉลากหมายเลขห้อง ตามด้วยจับฉลากเลือก Username and password และไม่อนุญาตให้นำเครื่องมือสื่อสารทุกชนิดเข้าห้องประมูล แต่อนุญาตให้นำเอกสารเข้าได้ไม่เกิน 10 แผ่น A4 โดยไม่ต้องผ่านการตรวจสอบ
สำหรับหลังจากการประมูลเสร็จสิ้นจะมีการรับรองผลผู้ชนะการประมูลภายใน 15 วัน และจะเข้าสู่กระบวนการมอบใบอนุญาตให้กับผู้ที่ชนะการประมูลเป็นลำดับต่อไป โดยจะมีการออกอากาศทีวีดิจิตอลจริงในช่วงต้นเดือน ก.พ.2557
MThai News
