บอร์ดนกแอร์ลงนามความตกลงเบื้องต้นตั้งสายการบินต้นทุนต่ำ “นกสกู๊ต” สำหรับเส้นทางบินต่างประเทศ

บริษัท สายการบินนกแอร์ จำกัด (มหาชน) หรือ NOK ส่งหนังสือแจ้งตลาดหลักทรัพย์แห่งประเทศไทย (ตลท.) ลงวันที่ 16 ธ.ค. 56 รายงานผลการประชุมคณะกรรมการบริษัท ครั้งที่ 11/2556 เมื่อวันที่ 13 ธ.ค. ที่ผ่านมา โดยระบุว่า ที่ประชุมคณะกรรมการบริษัท มีมติอนุมัติลงนามในบันทึกความตกลงแบบไม่มีเงื่อนไขผูกพันจัดตั้งสายการบินราคาประหยัด ภายใต้ชื่อ บริษัท นกสกู๊ต จำกัด เงินลงทุนเบื้องต้นไม่เกิน 2,000 ล้านบาท โดย นกแอร์ ถือครองหุ้นใน นกสกู๊ต ไม่เกิน 51% ​ในขณะที่ บริษัท Scoot PTE ถือครองหุ้น 49% ​ทั้งนี้ เพื่อดำเนินธุรกิจสายการบินราคาประหยัด “นกสกู๊ต” สำหรับเส้นทางบินระยะกลางและระยะไกล ในเส้นทางการบินต่างประเทศ ด้วยเครื่องบินแบบ Wide Body
อย่างไรก็ตาม การลงนามดังกล่าว เป็นเพียงบันทึกความตกลงที่ไม่มีเงื่อนไขผูกพันระหว่างคู่สัญญา อีกทั้งการจัดตั้งบริษัทร่วมลงทุนใหม่ ยังขึ้นอยู่กับผลการเจรจาและการขออนุมัติ รวมทั้งการดำเนินการตามขั้นตอนของกฎหมายที่เกี่ยวข้อง รวมถึงเกณฑ์การได้มาหรือจำหน่ายไป ซึ่งทรัพย์สินของสำนักงานกำกับหลักทรัพย์และตลาดหลักทรัพย์ และตลาดหลักทรัพย์แห่งประเทศไทย หากมีความคืบหน้าใดๆ เกี่ยวกับการร่วมลงทุนครั้งนี้ บริษัทจะแจ้งให้ท่านนักลงทุนทราบ ผ่านช่องทางการเผยแพร่ข้อมูลของตลาดหลักทรัพย์ต่อไป

MThai news
