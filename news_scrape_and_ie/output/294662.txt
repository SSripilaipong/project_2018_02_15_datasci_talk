“ยุคล”คาดยอดส่งออกข้าวปีหน้าอยู่ที่ 7 ล้านตัน พร้อมสร้างความรู้ชาวนาพัฒนาผลผลิต

นายยุคล ลิ้มแหลมทอง รองนายกรัฐมนตรีและรัฐมนตรีว่าการกระทรวงเกษตรและสหกรณ์ คาดการณ์ผลผลิตข้าวในปี 2557 ว่าจะอยู่ที่ 38 ล้านตันและจะมียอดส่งออกอยู่ที่ 7 ล้านตัน ใกล้เคียงกับยอดส่งออกข้าวในปี 2555
โดยปัจจุบันมีผู้บริโภคข้าวรวมกว่า 3,000 ล้านคนทั่วโลก และในภูมิภาคเอเชีย  โดยเฉพาะประเทศในลุ่มน้ำสำคัญๆ เช่น อินเดีย เมียนมาร์ กัมพูชา และลาว ซึ่งมีอัตราการขยายตัวและพัฒนาการผลิตข้าวอย่างรวดเร็ว ดังนั้นจึงจำเป็นต้องสร้างความรู้ให้กับชาวนา โดยเฉพาะในการเพิ่มประสิทธิภาพด้านผลผลิต และมีความเป็นอยู่ที่ดีขึ้น สามารถผลิตจนถึงจำหน่ายได้ด้วยตนเอง
“ไทย ถือว่ามีความได้เปรียบประเทศอื่นๆ ในภูมิภาค ในด้านงานวิจัยที่มีความก้าวหน้า ทั้งในภาคการผลิต และการแปรรูปผลิตภัณฑ์จากข้าว ซึ่งจะช่วยเพิ่มมูลค่าข้าวให้สูงขึ้น รวมถึงการจัดพื้นที่เศรษฐกิจการเกษตรของประเทศ ซึ่งเป็นหนึ่งในแนวทางการส่งเสริมให้เกิดการเพิ่มศักยภาพของเกษตรกร และจะต้องมีการส่งต่อความรู้ระหว่างเกษตรกรต่อเกษตรกร เพื่อให้เกิดการพัฒนาอย่างต่อเนื่อง ” นายยุคลกล่าว
นอกจากนี้ ยังเห็นว่าประเทศผู้ผลิตข้าวในภูมิภาคอาเซียน ควรจะมีการสร้างความร่วมมือและรวมกลุ่มกันในกลุ่มประเทศผู้ผลิตข้าว เช่นเดียวกับกลุ่มประเทศผู้ผลิตน้ำมัน เพื่อสร้างความเข้มแข็งให้การผลิตข้าวในแต่ละประเทศ และสร้างอำนาจการต่อรองกับตลาดต่างประเทศด้วย
MThai news

