ธนาคารกรุงเทพ สำรองเงินสดช่วงเทศกาลปีใหม่กว่า 50,000 ล้านบาท ไมโคร ในห้างเปิดให้บริการปกติ

รายงานข่าวจากธนาคารกรุงเทพ จำกัด (มหาชน) เปิดเผยว่า ในช่วงวันหยุดเทศกาลปีใหม่ ระหว่างวันที่ 28 ธันวาคม 2556 – 1 มกราคม 2557 นั้น ทางธนาคารได้ดำเนินการสำรองเงินสดไว้ให้บริการแก่ลูกค้าเพิ่มเติมจากภาวะปกติโดยรวมทั้งสิ้นประมาณ 50,000 ล้านบาท ผ่านช่องทางบริการเอทีเอ็มที่มีกว่า 8,300 จุดทั่วประเทศ
โดยลูกค้าสามารถใช้บริการทางการเงินของธนาคารกรุงเทพผ่านสาขาไมโคร ที่เปิดให้บริการภายในห้างสรรพสินค้า และจุดชุมชน กว่า 200 แห่งทั่วประเทศ ได้ตามปกติในช่วงดังกล่าวอีกด้วย ทั้งนี้สาขาธนาคารทั่วประเทศจะเปิดทำการปกติตั้งแต่วันพฤหัสบดีที่ 2 มกราคม 2557 เป็นต้นไป
นอกจากนี้ ทางธนาคารยังได้เตรียมความพร้อมสำหรับดำเนินการเพิ่มความถี่ในการเติมเงินสดยังตู้เอทีเอ็มที่ตั้งอยู่ในจุดท่องเที่ยวทั่วประเทศเป็นกรณีพิเศษ เพราะฉะนั้นลูกค้าของธนาคารจึงมั่นใจได้ว่าจะสามารถเบิกถอนเงินสดสำหรับใช้จ่ายในช่วงเทศกาลดังกล่าวได้อย่างสบายใจ
MThai news

