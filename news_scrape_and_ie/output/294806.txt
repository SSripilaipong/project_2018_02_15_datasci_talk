กรมเชื้อเพลิงพลังงาน ยัน ไม่ลักไก่ให้สัมปทานน้ำมัน ย้ำ ดำเนินการตามขั้นตอน พร้อมให้ตรวจสอบ

ช่วงเช้าวันนี้(17 ธ.ค. 56)กรมเชื้อเพลิงธรรมชาติ ออกแถลงการณ์ชี้แจงสื่อมวลชน หลังมีกระแสข่าวระบุว่กระทรวงพลังงานอาศัยช่วงชุลมุนทางการเมือง เปิดให้ยื่นขอสัมปทานปิโตรเลียม โดยกรมเชื้อเพลงธรรมชาติ ในฐานะกำกับดูแลขั้นตอนดำเนินการดังกล่าว ขอยืนยันว่า ขณะนี้อยู่ระหว่างขั้นเตรียมการ ซึ่งเป็นการดำเนินงานตามปกติ
กรมเชื้อเพลิงพลังงานขอชี้แจงว่า ไม่มีนโยบายที่จะอาศัยช่วงชุลมุนของบ้านเมือง เปิดให้มีการยื่นขอสัมปทานปิโตรเลียมในช่วงเวลาดังกล่าว สำหรับการเปิดให้ยื่นขอสัมปทานปิโตรเลียมรอบที่ 21 นั้น ขณะนี้อยู่ในขั้นเตรียมการ ซึ่งเป็นการดำเนินงานตามปกติของกรมเชื้อเพลิงธรรมชาติ ที่จะเปิดให้นักลงทุนที่สนใจ ยื่นขอสัมปทานเพื่อสิทธิสำรวจและผลิตปิโตรเลียม ทุก 3-5 ปี ซึ่งล่าสุด ได้เปิดให้ยื่นขอสัมปทานเมื่อปี 2550 ซึ่งเป็นเวลากว่า 6 ปีแล้ว
การที่เปิดให้มีการยื่นขอสัมปทาน เพื่อให้ผู้สนใจได้เข้ามาลงทุนสำรวจ และผลิตปิโตรเลียมในพื้นที่บริเวณต่างๆ ของประเทศ เพื่อเพิ่มโอกาสในการพบแหล่งปิโตรเลียมแหล่งใหม่ และเป็นการเพิ่มปริมาณสำรองปิโตรเลียมของประเทศ โดยคาดว่าในครั้งนี้ จะออกประกาศเชิญชวนให้เอกชนเข้ามายื่นขอสัมปทานฯ ประมาณเดือน มิ.ย. 57 ซึ่งเป็นไปตามแผนงาน ไม่ได้เร่งรีบออกในช่วงชุลมุนตามคำกล่าวหาดังกล่าว
แถลงการณ์ยังระบุด้วยว่า ปิโตรเลียมที่ผลิตได้ในประเทศไทยเกือบทั้งหมดถูกใช้ภายในประเทศ มีเพียงน้ำมันดิบส่วนน้อย ที่ไม่เป็นที่ต้องการของโรงกลั่นภายในประเทศ จึงต้องส่งออก ส่วนก๊าซธรรมชาติที่ผลิต ได้ใช้ประโยชน์ภายในประเทศทั้งหมด ในส่วนของมูลค่าปิโตรเลียมที่ได้จากการขายนั้น ทั้งสองระบบคล้ายคลึงกัน คือ มูลค่าปิโตรเลียมที่ขายได้ หลังจากหักค่าใช้จ่ายแล้ว ส่วนที่เหลือจะแบ่งกันระหว่างรัฐกับผู้ประกอบการ แต่จะแตกต่างกันที่เครื่องมือหรือกลไกในการจัดเก็บ ซึ่งจะจัดเก็บมากหรือน้อยนั้น สามารถระบุเป็นจำนวนร้อยละที่อยู่ในกลไกการจัดเก็บนั้นๆ ได้
ระบบการจัดเก็บรายได้ของรัฐ จากการประกอบกิจการปิโตรเลียมของประเทศไทย เป็นระบบสัมปทาน โดยมีการจัดเก็บค่าภาคหลวงปิโตรเลียม จากมูลค่าการขายในอัตราร้อยละ 5-15 และเมื่อหักค่าใช้จ่ายในการลงทุนและมีกำไรแล้ว ก็จะแบ่งกำไรระหว่างรัฐกับเอกชนฝ่ายละครึ่ง ในรูปภาษีเงินได้ปิโตรเลียมในอัตราร้อยละ 50 ซึ่งเป็นอัตราที่สูงกว่าภาษีเงินได้นิติบุคคลหรือบริษัท ที่จัดเก็บในอัตราร้อยละ 23 นอกจากนั้น ยังมีการเรียกเก็บผลประโยชน์ตอบแทนพิเศษในอัตราร้อยละ 0-75 ในกรณีที่ผู้รับสัมปทานพบแหล่งปิโตรเลียมขนาดใหญ่ หรือปิโตรเลียมมีราคาสูง ก็ต้องจ่ายผลประโยชน์ตอบแทนให้รัฐเพิ่มขึ้น นอกจากนั้น รัฐยังได้รับผลประโยชน์อื่นๆ ในรูปโบนัสการลงนาม โบนัสการผลิต หรือเงินอุดหนุน เพื่อพัฒนาปิโตรเลียมในประเทศไทยด้วย
กรมเชื้อเพลิงธรรมชาติ ขอยืนยันว่า ไม่มีการเร่งรัดให้เปิดสัมปทานโดยอาศัยช่วงวิกฤติของบ้านเมือง แต่ปัจจุบัน อยู่ในช่วงเตรียมการดำเนินงานตามขั้นตอนปกติของแผนงาน ควบคู่กับการพิจารณาผลประโยชน์ของรัฐที่จะได้รับให้ความเหมาะสมกับศักยภาพปิโตรเลียมของประเทศ ซึ่งเป็นการดำเนินการตามความรับผิดชอบและภารกิจประจำของหน่วยงาน
MThai news

