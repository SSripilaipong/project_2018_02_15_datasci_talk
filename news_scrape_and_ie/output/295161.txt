‘สหภาพฯธกส.’โต้’ยรรยง’ ยันเงินจำนำข้าวเหลือ 1.2หมื่นล้าน หรือจ่ายเงินให้ชาวนาได้แค่ถึงสิ้นปีนี้

นายประสิทธิ์ พาโฮม ประธานสหภาพแรงงานรัฐวิสาหกิจธนาคารเพื่อการเกษตรและสหกรณ์การเกษตร (สร.ธ.ก.ส.) เปิดเผยว่า ขณะนี้ ธ.ก.ส.จ่ายเงินให้กับเกษตรกรผู้ปลูกข้าว ที่เข้าร่วมโครงการรับจำนำข้าว ฤดูกาลผลิตปี 2556/2557 ไปแล้ว 20,000 ล้านบาท โดยยืนยันว่า เงินงบประมาณสำหรับจ่ายค่าจำนำข้าวให้กับเกษตรกรในโครงการรับจำนำข้าวตามที่ที่ประชุมคณะรัฐมนตรี (ครม.) อนุมัติ คงเหลืออยู่ เพียง 12,069.07 ล้านบาท หากไม่ได้รับเงินจากการระบายข้าว หรือ งบประมาณจากรัฐบาลมาเพิ่มเติม ซึ่งเพียงพอสำหรับจ่ายให้กับชาวนาที่นำข้าวเข้าโครงการรับจำนำข้าวถึงแค่สิ้นเดือน ธ.ค.นี้เท่านั้น
ส่วนเงินที่ นายยรรยง พวงราช รมช.พาณิชย์ ออกมาชี้แจงในช่วงที่ผ่านมาว่า ยังมีเงินเพียงพอสำหรับจ่ายให้กับเกษตรกรผู้ปลูกข้าวที่เข้าร่วมโครงการจำนำข้าวนั้น เป็นเงินในอนาคตที่กระทรวงพาณิชย์ คาดว่าจะได้จากการระบายข้าวที่คงค้างในสต๊อก โดยบางส่วนเป็นเงินที่ชำระคืน ธ.ก.ส. และเงินที่ค้างชำระ ธ.ก.ส.ในรอบปีก่อน ซึ่งไม่เกี่ยวกับเงินที่ต้องใช้ในการจำนำข้าวฤดูกาลผลิตปี 2556/2557 แต่อย่างใด  และการที่ นายยรรยง  พวงราช รัฐมนตรีช่วยว่าการกระทรวงพาณิชย์ ออกมาระบุว่า ธ.ก.ส.เหลือเม็ดเงินในโครงการรับจำนำข้าวฤดูกาลผลิตปี 2556/2557 อีก 60,000 ล้านบาท ทำให้เกษตรกรเกิดความสับสน
“ธ.ก.ส. มีหน้าที่จ่ายเงินให้เกษตรกรที่เข้าร่วมโครงการรับจำนำข้าว แต่ไม่ได้มีหน้าที่ในการทวงเงินจากกระทรวงพาณิชย์ ที่ผ่านมาธนาคารพยายามดูแลโครงการรับจำนำข้าวไม่ให้เกินกรอบวงเงิน 500,000 ล้านบาท แบ่งเป็นเงินจากรัฐบาลจำนวน 410,000 ล้านบาท และเงินทุนของ ธ.ก.ส. อีก 90,000 ล้านบาท โดยมีข้าวเข้าโครการทั้งสิน 16.5 ล้านตัน วเงิน 270,000 ล้านบาท เพราะฉะนั้น ธ.ก.ส. จะต้องบริหารการจ่ายเงินโครงการจำนำข้าวเปลือกนาปี 2556/2557 ไม่ให้เกินกรอบวงเงินและติดตามตามการระบายข้าว เพื่อนำเงินมาจ่่ายให้การจำนำข้าวรอบใหม่ เนื่องจากรัฐบาลไม่ได้จัดสรรงบประมาณเพิ่มเติม และเป็นการส่งสัญญาณจากกระทรวงการคลังให้กระทรวงพาณิชย์ระบบายข้าวที่มีอยู่ แทนการเสนอขอขยายกรอบวงเงิน หรือ จัดหาแหล่งเงินทุนที่จะใช้ดำเนินการเพิ่ม ซึ่งจะก่อให้เกิดเป็นประเด็นสาธารณะได้”นายประสิทธิ์กล่าว
