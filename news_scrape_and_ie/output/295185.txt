จากรายงานของตลาดหลักทรัพย์ฯ กองทุนรวมTGROWTH ซื้อขายในตลาดหุ้นวันแรก (18 ธ.ค.)หลุดราคาจองจากหน่วยละ 10 บาท เปิดตลาดที่หน่วยละ 9.05 บาท มาปิดตลาดที่หน่วยละ 8.95บาท การซื้อขายระหว่างวัน ราคาสูงสุดอยู่ที่ 9.30 บาท ต่ำสุดอยู่ที่ 8.85 บาท

นางโชติกา สวนานนท์ กรรมการผู้อำนวยการ บริษัทหลักทรัพย์จัดการกองทุน ไทยพาณิชย์ จำกัด ในฐานะผู้จัดการกองทุนรวมสิทธิการเช่าอสังหาริมทรัพย์ไทคอน อินดัสเทรียล โกรท หรือ TGROWTH เปิดเผยว่า หน่วยลงทุนของกองทุน TGROWTH จะเข้าจดทะเบียนและทำการซื้อขายในตลาดหลักทรัพย์ในวันนี้ หลังจากเสนอขายให้กับประชาชนทั่วไปเป็นครั้งแรก (IPO) ในระหว่างวันที่ 26 พฤศจิกายนถึง 4 ธันวาคม ในราคาหน่วยละ 10 บาท ซึ่งปรากฏว่า ได้รับความสนใจจากนักลงทุนเป็นอย่างดี
สำหรับทรัพย์สินที่กองทุน TGROWTH เข้าลงทุนครั้งแรกนั้น จะแบ่งเป็น 2 ส่วน ได้แก่ การลงทุนครั้งแรกส่วนที่ 1 ซึ่งประกอบด้วย สิทธิการเช่าที่ดินและอาคารโรงงาน จำนวน 38 โรง จาก บมจ.ไทคอน อินดัสเทรียล คอนเน็คชั่น (ไทคอน) เป็นระยะเวลา 30 ปี และสิทธิการเช่าที่ดินและอาคารคลังสินค้าจากบริษัท ไทคอน โลจิสติคส์ พาร์ค จำกัด (ทีพาร์ค) จำนวนรวม 50 ยูนิต เป็นระยะเวลา 30 ปี ซึ่งจะใช้แหล่งเงินลงทุนจากการระดมทุน
โดยการเสนอขายหน่วยลงทุนให้กับประชาชนทั่วไปเป็นครั้งแรก มูลค่า 5,550 ล้านบาท และการลงทุนครั้งแรกส่วนที่ 2 ซึ่งกองทุนรวมจะเข้าลงทุนในสิทธิการเช่าในที่ดินและอาคารโรงงานจากไทคอนเป็นระยะเวลา 30 ปี เพิ่มเติมอีก 2 โรง โดยจะใช้แหล่งเงินลงทุนจากเงินกู้ยืมของธนาคารพาณิชย์ จำนวน 460 ล้านบาท รวมเงินลงทุนของโครงการกว่า 6,000 ล้านบาท
ความโดดเด่นของทรัพย์สินที่กองทุนเข้าลงทุน ซึ่งยังมีโอกาสเติบโตอีกมาก ขณะเดียวกัน กองทุนรวมอสังหาริมทรัพย์เป็นทางเลือกที่น่าสนใจในขณะนี้ เพราะสามารถตอบโจทย์นักลงทุนในหลายด้าน เช่น เป็นการลงทุนที่ได้รับผลกระทบจากสถานการณ์ทางการเมืองต่ำ เนื่องจากรายได้หลักของกองทุนมาจากค่าเช่าและค่าบริการ ให้ผลตอบแทนที่สม่ำเสมอจากนโยบายการจ่ายเงินปันผลไม่น้อยกว่าร้อยละ 90 ของกำไรสุทธิ และให้ผลตอบแทนที่สูงกว่าการฝากเงิน
นายวีรพันธ์ พูลเกษ กรรมการผู้จัดการ บริษัท ไทคอน อินดัสเทรียล คอนเน็คชั่น จำกัด (มหาชน) หรือ TICON กล่าวว่า ในฐานะที่ไทคอนและทีพาร์ค เป็นผู้บุกเบิกและผู้นำในการพัฒนาอสังหาริมทรัพย์ประเภทโรงงานและคลังสินค้าให้เช่าของประเทศไทย ที่มีประสบการณ์และความเชี่ยวชาญมาเป็นเวลามากกว่า 20 ปี และมีการพัฒนาโรงงานและคลังสินค้าให้เช่าอย่างต่อเนื่อง เรามั่นใจว่าจะสามารถบริหารจัดการทรัพย์สินเพื่อสร้างผลตอบแทนที่น่าพอใจให้กับนักลงทุนได้อย่างแน่นอน
อย่างไรก็ดีกรรมการผู้จัดการ TICON กล่าวว่า แม้เหตุการณ์ทางการเมืองอาจจะส่งผลกระทบต่อความเชื่อมั่นของผู้เช่ารายใหม่ แต่ก็เป็นเพียงช่วงเวลาสั้นๆ เพราะผู้เช่าส่วนใหญ่เข้าใจถึงเหตุการณ์ที่เกิดขึ้น รวมทั้งสถานการณ์ก็มีความคลี่คลายเป็นลำดับ
ขณะเดียวกัน การพิจารณาตัดสินใจเลือกพื้นที่เช่าอาคารโรงงานหรือคลังสินค้าของผู้เช่าส่วนใหญ่นั้น จะคำนึงถึงความสะดวกสบายทางด้านโลจิสติกส์และระบบคมนาคม ซึ่งประเทศไทยถือว่าอยู่ในทำเลยุทธศาสตร์ที่มีความได้เปรียบ เมื่อประกอบกับคุณภาพมาตรฐาน ความทันสมัยของโรงงานและอาคารคลังสินค้าให้เช่า ก็เชื่อว่า โรงงานให้เช่าของไทคอนและคลังสินค้าให้เช่าของทีพาร์ค ยังคงเป็นทางเลือกแรกของผู้เช่าที่เป็นบริษัทต่างชาติชั้นนำอย่างแน่นอน
MThai News
