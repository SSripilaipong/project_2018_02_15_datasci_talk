“ไพรินทร์ ชูโชติถาวร” ฟ้องมือปล่อยข่าว CEO ปตท.รับเงินเดือน 4-5 ล้านบาทต่อเดือน ท้าตรวจสอบข้อมูลกับตลาดหุ้น
นายไพรินทร์ ชูโชติถาวร ประธานเจ้าหน้าที่บริหารและกรรมการผู้จัดการใหญ่ บมจ.ปตท.(PTT ) กล่าวว่า กรณีกระแสข่าวเผยแพร่ทางโซเชียลมีเดียระบุว่า ตำแหน่งประธานเจ้าหน้าที่บริหารของ ปตท. มีรายได้จากเงินเดือนในอัตรา 4-5 ล้านบาทต่อเดือนนั้น ไม่เป็นความจริงแต่อย่างใด
สามารถตรวจสอบข้อเท็จจริงได้จากรายงานประจำปี ที่นำเสนอต่อตลาดหลักทรัพย์แห่งประเทศไทย (ตลท.) และสำนักงานตรวจเงินแผ่นดิน หรือ สตง. ในขณะที่ ปตท. ผู้ถือหุ้นใหญ่ คือกระทรวงการคลัง และหน่วยงานรัฐ ซึ่งถือหุ้นรวมกัน 67% โดยคนในตระกูลชินวัตร ไม่มีการถือหุ้นใน ปตท.แต่อย่างใด
โดยขณะนี้ ปตท.ได้มอบหมายให้ฝ่ายกฎหมายแจ้งความดำเนินคดีต่อผู้เผยแพร่ข่าวดังกล่าวตามความผิด พ.ร.บ.คอมพิวเตอร์แล้ว ดังนั้นหากยังพบว่าการเผยแพร่ข้อมูลเท็จ บิดเบือน จะดำเนินการฟ้องทั้งผู้ให้ข้อมูลและแชร์ข้อมูล
ส่วนกรณีที่เมียนมาร์ จะหยุดส่งก๊าซธรรมชาติจากแหล่งเยตากุน เพื่อซ่อมแซมท่อก๊าซ ระหว่าง 25 ธ.ค.2556-8ม.ค.2557 นั้น ปตท.ได้เตรียมแผนงานรองรับไว้แล้ว โดยประสานงานกับเมียนมาร์เป็นระยะๆ และยืนยันว่ามีพลังงานเพียงพอต่อความต้องการใช้อย่างแน่นอน โดยเฉพาะในช่วงปีใหม่ปตท.ได้สำรองน้ำมันเพิ่มขึ้น
จากปกติสำรองเพื่อขาย 3 วัน เป็น 6 วัน คิดเป็นปริมาณรวม เพิ่มจาก20 ล้านลิตรเป็น 60 ล้านลิตรต่อวัน เพื่อรองรับการเดินทางของประชาชนท่องเที่ยวในช่วงปีใหม่โดยเฉพาะในภาคเหนือและภาคตะวันออกเฉียงเหนือ โดยยืนยันว่าจะไม่เกิดปัญหาขาดแคลนพลังงานแน่นอน
MThai News
