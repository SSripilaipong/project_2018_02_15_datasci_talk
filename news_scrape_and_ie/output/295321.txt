ม็อบฉุดภาษีแวต พ.ย.วูบ 2 พัน ล. คนเก็บเงินสดไม่กล้าใช้ หลังยุบสภาทำ กม.ค้าง 11 ฉบับ

นายสุทธิชัย สังขมณี อธิบดีกรมสรรพากรเปิดเผยถึงการจัดเก็บรายได้เดือนพฤศจิกายนว่า กำลังซื้อของผู้บริโภคชะลอตัวลงมาก ส่วนหนึ่งอาจเป็นผลมาจากสถานการณ์การเมืองและการชุมนุมในประเทศ ทำให้ประชาชนเก็บเงินสดไว้ ไม่กล้าจับจ่ายใช้สอย ส่งผลให้ภาษีมูลค่าเพิ่ม (แวต) ที่เก็บจากสินค้าและบริการลดลงอย่างมาก โดยต่ำกว่าเป้าหมายถึง 2.1 พันล้านบาท หรือลดลง 3.7% และต่ำกว่าช่วงเดียวกันของปีก่อนถึง 4.5 พันล้านบาท หรือ 7.3% ขณะที่รายได้จากแวตเองก็ลดลงจากการนำเข้าที่ลดลงอย่างต่อเนื่องอยู่แล้ว โดยเป็นผลมาจากการชะลอนำเข้าเครื่องจักรอุปกรณ์ ตามการลงทุนที่ชะลอตัวลง
นายสุทธิชัยกล่าวต่อว่า สถานการณ์ของภาษีมูลค่าเพิ่มน่าจะกลับมาเป็นปกติได้ในเดือนธันวาคม เนื่องจากเป็นช่วงเทศกาล มีการใช้จ่ายสูง และไม่น่าจะกระทบต่อเนื่องไปถึงปีหน้า โดยกรมสรรพากรยังมั่นใจว่าจะสามารถจัดเก็บรายได้ตามเป้าหมายที่วางไว้ โดยเน้นไปขยายฐานภาษีส่วนอื่นๆ แทน
“สำนักงานเศรษฐกิจการคลัง (สศค.) วิเคราะห์แล้วว่าผลกระทบจากการชุมนุมทางการเมืองในประเทศ ทำให้การบริโภคอุปโภคภาคครัวเรือนชะลอตัวลงจริง เพราะประชาชนส่วนใหญ่ยังรอดูสถานการณ์ทำให้ไม่กล้าใช้จ่ายและเก็บเงินสดไว้ ในมือ” นายสุทธิชัยกล่าว และว่า เมื่อรวม 2 เดือนของงบประมาณปี 2557 กรมยังจัดเก็บรายได้รวมเกินเป้าหมาย 2,500 ล้านบาท และสูงกว่าปีก่อน 1,200 ล้านบาท โดยภาษีตัวอื่นๆ ยังเก็บได้สูง ทั้งนิติบุคคล บุคคลธรรมดา ธุรกิจเฉพาะและอากรแสตมป์” นายสุทธิชัยกล่าว
นายสุทธิชัยกล่าวว่า การยุบสภาทำให้ร่างกฎหมายต่างๆ ที่กรมเสนอแก้ไขต้องตกไป รวมทั้งสิ้น 11 ฉบับ ซึ่งคงต้องรอเสนอรัฐบาลใหม่ให้ผลักดันต่อไป คือ พ.ร.บ. 3 ฉบับ ประกอบด้วยร่างแก้ไขเพิ่มเติมประมวลรัษฎากร กรณีการเก็บภาษีคณะบุคคลและห้างหุ้นส่วนจำกัด ร่างแก้ไขเพิ่มเติมกรณีการขอคืนภาษีหัก ณ ที่จ่าย และกรณีเงินบริจาคสนับสนุนพรรคการเมือง กรณีบุคคลธรรมดา ไม่เกิน 5 พันบาท บริษัทให้ลงรายจ่ายไม่เกิน 2 หมื่นบาท
MThai news
