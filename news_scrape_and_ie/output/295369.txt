ดัชนีความเชื่อมั่นภาคอุตสาหกรรม เดือน พ.ย.ต่ำที่สุดใน 24 เดือน เหตุจากปัจจัยการเมือง

นายพยุงศักดิ์ ชาติสุทธิผล ประธานสภาอุตสาหกรรมแห่งประเทศไทย เปิดเผยผลสำรวจดัชนีความเชื่อมั่นภาคอุตสาหกรรมเดือนพฤศจิกายนที่ผ่านมาว่า ลดลงต่ำสุดในรอบ 24 เดือน นับตั้งแต่เดือนพฤศจิกายน 2554 อยู่ที่ระดับ 90.3 เนื่องจากผู้ประกอบการกังวลต่อสถานการณ์การเมืองที่มีแนวโน้มยืดเยื้อ ทำให้กำลังซื้อโดยรวมของประเทศอ่อนแอลง เห็นได้จากดัชนียอดคำสั่งซื้อและยอดขายรวมที่ลดลง นอกจากนี้ยังพบว่าผู้ประกอบการโดยเฉพาะเอสเอ็มอี ยังประสบปัญหาขาดสภาพคล่อง ทำให้การขยายการลงทุนของกิจการต้องชะลอออกไปด้วย
ทั้งนี้ผู้ประกอบการต้องการให้สถาบันการเงินของรัฐปล่อยเงินกู้ดอกเบี้ยต่ำ เสริมสภาพคล่องเอสเอ็มอี ช่วยยกระดับมาตรฐานการผลิต รักษาเสถียรภาพค่าเงินบาทรวมทั้งเร่งแก้ไขปัญหาความขัดแย้งทางการเมืองและการทุจริตคอร์รัปชั่นอย่างจริงจัง
ส่วนยอดผลิตรถยนต์เดือนพฤศจิกายนมีทั้งสิ้น 182,000 คัน ต่ำสุดในรอบ 7 เดือน ขณะที่ 11 เดือนแรกปีนี้ มีจำนวนทั้งสิ้น 2.29 ล้านคัน เพิ่มขึ้นร้อยละ 2.95 ด้านยอดขายรถยนต์ในประเทศ เดือนพฤศจิกายนมีจำนวน 93,100 คัน ลดลงร้อยละ 37 เนื่องจากการส่งมอบรถยนต์ให้ลูกค้าในโครงการรถยนต์คันแรกเกือบหมดแล้วตลาดกลับคืนสู่ภาวะปกติ
ส่วนการผลิตน้ำมันเชื้อเพลิงปี 2556 สภาอุตสาหกรรมฯคาดว่าจะผลิตรวม 165 ล้านลิตรต่อวัน โดยผลิตเป็นน้ำมันสำเร็จรูป 135 ล้านลิตรต่อวัน เพื่อรองรับความต้องการใช้ในประเทศและส่วนที่เหลือนำไปจัดสรรเพื่อจำหน่ายให้กับอุตสาหกรรมปิโตรเคมีและส่งออก รวมลค่าการผลิตทั้งปี 2556 ประมาณ 1.4 ล้านล้านบาท
