“พิชัย” ระบุ ชุมนุมทางการเมืองทำเศรษฐกิจไทยเสียหายกว่า 7 หมื่นล้านบาท หากไม่มีเลือกตั้งจะยิ่งเลวร้าย
นายพิชัย นริพทะพันธุ์ อดีตรัฐมนตรีว่าการกระทรวงพลังงานในฐานะคณะทำงานเศรษฐกิจพรรคเพื่อไทย กล่าวว่า จากการประเมินความเสียหายทางเศรษฐกิจในเบื้องต้น พบว่าการชุมนุมทางการเมืองได้ทำให้เกิดความเสียหายทางเศรษฐกิจแล้วกว่า 70,000 ล้านบาท และมีแนวโน้มที่จะเพิ่มขึ้นเรื่อยๆ หากยังไม่ยอมยุติการชุมนุม โดยรายได้จากการท่องเที่ยวได้รับผลกระทบมากที่สุด ซึ่งจะทำให้การขยายตัวทางเศรษฐกิจในปีนี้และปีหน้าต้องลดลง นอกจากนี้หากไม่มีการเลือกตั้งในวันที่ 2 ก.พ. 57 ก็จะยิ่งทำให้ความน่าเชื่อถือของประเทศไทยลดลงในสายตาของต่างประเทศ
ทั้งนี้ ยังเรียกร้องให้ทุกฝ่ายหันมาเคารพกติกาให้มีการเลือกตั้งและมีการปฏิรูปไปพร้อมกัน โดยจะต้องทำสัญญาประชาคมร่วมกันทุกฝ่ายอย่างชัดเจน ความพยายามที่จะไม่ให้มีเลือกตั้งก็คือความพยายามที่จะให้มีการนำระบอบอื่นที่ไม่ใช่ระบอบประชาธิปไตยเข้ามา

MThai news
