บมจ.เจ มาร์ท (JMART)  ทุ่มเงินกว่า 1,000 ล้านบาท เปิดศูนย์การค้าชุมชน “The JAS” 2 แห่ง ทั้งวังหิน และ ลาดปลาเค้า คาดสร้างรายได้ปีละกว่า 50 ล้านบาท
นายอดิศักดิ์ สุขุมวิทยา ประธานเจ้าหน้าที่บริหาร บมจ.เจ มาร์ท (JMART) เผย บริษัทเตรียมเงินลงทุนกว่า 1,000 ล้านบาท เปิดตัวโครงการ “The JAS” ศูนย์การค้าชุมชน (Neighbourhood Lifestyle mall) ที่รวบรวมสิ่งอำนวยความสะดวกครบวงจร เหมาะกับไลฟ์สไตล์คนรุ่นใหม่ ซึ่งแห่งแรกเปิดภายในสิ้นปี 2557 และกลางปี 2558 จะเปิดในสาขาลาดปลาเค้าต่อไป ซึ่งที่ผ่าานมาบริษัท เจเอเอส แอสเซ็ท จำกัด (บริษัทในเครือเจมาร์ท) มีพื้นที่บริหารจากสาขาจำนวน 42 สาขา รวมพื้นที่กว่า 13,000 ตร.ม. และร้านค้าเช่ากว่า 1,400 ร้านค้า ทางบริษัทจึงได้เล็งเห็นโอกาสการเติบโตของธุรกิจอสังหาริมทรัพย์ในประเทศไทยยังมีอีกมาก
น.ส.นงลักษณ์ ลักษณะโภคิน ประธานเจ้าหน้าที่บริหาร บ.เจเอเอส แอสเซ็ท กล่าวว่า จากความสำเร็จในการบริการพื้นที่เช่า IT JUNCTION ที่มีร้านค้าจำหน่ายโทรศัพท์มือถือเช่ากว่า 1,400 ร้านค้าทั่วประเทศ ทางบริษัทฯ มีความมั่นใจในการขยายธุรกิจ โดยก้าวเข้าสู่การบริหารโครงการในรูปแบบของ ศูนย์การค้าชุมชน โดยใช้ชื่อว่า “The JAS”
เริ่มจาก สาขาวังหิน ตั้งอยู่บนพื้นที่ดินขนาดกว่า 5 ไร่ พื้นที่ก่อสร้างกว่า 16,000 ตร.ม.พื้นที่ขายกว่า 5,000 ตร.ม. มีพื้นที่จอดรถกว่า 250 คัน ในทำเลดังกล่าวรายล้อมด้วยโครงการที่อยู่อาศัยอย่างหนาแน่น สถานศึกษาหลายแห่ง และเป็นศูนย์กลางการคมนาคม สามารถเดินทางสะดวกสบายเชื่อมต่อไปยังถนนต่างๆ โดยกลุ่มเป้าหมายที่จะใช้บริการจะเป็นระดับ B ขึ้นไป กลุ่มครอบครัว คนทำงาน คนวัยเรียน และผู้คนที่ใช้เส้นทางนี้
ขณะนี้มีร้านค้าที่ทำสัญญาจองพื้นที่แล้วกว่า 60% ประกอบด้วย Tops Market , Watson Starbucks , ร้านอาหารญี่ปุ่น Zen , บางหวาน , Swensens ,  ร้านอาหาร Tokhai yakiniku , ร้านอาหารเบตงข้าวมันไก่ , ชานมไข่มุก Mikucha , Chounun , ร้านยา Pharmax , Kt optic , ท็อปเจริญ โดยคาดว่าจะสามารถสร้างรายได้ปีละกว่า 50 ล้านบาท
ส่วนสาขาลาดปลาเค้า จะเปิดให้บริการประมาณกลางปี 2558 ซึ่งตั้งอยู่บนที่ดินขนาดกว่า 9 ไร่  พื้นที่ก่อสร้างกว่า 26,000 ตร.ม. พื้นที่ขายมากกว่า 10,000 ตร.ม. และพื้นที่จอดรถ 400 คัน ซึ่งปัจจุบันกำลังอยู่ระหว่างการเปิดพรี-เซลล์ โดยมีร้านค้าให้ความสนใจโครงการ และคาดว่าจะได้รับการตอบรับเป็นอย่างดี
MThai News
