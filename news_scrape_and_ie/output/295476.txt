พาณิชย์หารือ กกต.ขออนุมัติโครงการแทรกแซงตลาดมันสำปะหลังปี 56/57

นายนิวัฒน์ธำรง บุญทรงไพศาล รองนายกรัฐมนตรีและ รมว.พาณิชย์ เปิดเผยว่า สั่งการให้กรมการค้าภายในทำหนังสือถึงคณะกรรมการการเลือกตั้ง(กกต.) เพื่อขอให้พิจารณาอนุมัติโครงการแทรกแซงตลาดมันสำปะหลังปี 56/57 ด้วยการจ่ายเงินชดเชยค่าปัจจัยการผลิตเพื่อช่วยเหลือเกษตรกรผู้ปลูกมันสำปะหลังที่ได้รับความเดือดร้อนจากราคาหัวมันสดตกต่ำ เพราะคณะรัฐมนตรี(ครม.) ไม่สามารถอนุมัติได้ เนื่องจากเป็นรัฐบาลรักษาการ และเป็นโครงการที่ต้องใช้เงินงบประมาณ
ทั้งนี้ ก่อนยุบสภา กระทรวงพาณิชย์ได้หารือแนวทางช่วยเหลือเกษตรกรร่วมกับตัวแทนเกษตรกรจนได้ข้อสรุปว่า จะใช้วิธีชดเชยปัจจัยการผลิต เพราะเกษตรกรจะได้รับการช่วยเหลือทุกครัวเรือน ต่างจากการรับจำนำที่ได้เฉพาะบางราย เพราะไม่ได้รับจำนำทั้งหมด และคณะรัฐมนตรีด้านเศรษฐกิจ(ครม.เศรษฐกิจ) ได้พิจารณาอนุมัติแล้ว รอเพียงเสนอเข้า ครม.อนุมัติเท่านั้น แต่รัฐบาลยุบสภาเสียก่อน
“หลังจากส่งเรื่องไปแล้ว ต้องรอว่า กกต.จะอนุมัติหรือไม่ ถ้าอนุมัติก็ทำได้ ไม่อนุมัติก็ทำไม่ได้ แต่ยืนยันว่า ต้องช่วยเหลือเกษตรกรที่กำลังเดือดร้อนจากราคามันตกต่ำ ล่าสุดเฉลี่ยกิโลกรัมละ 2.10-2.50 บาท จากต้นทุนเฉลี่ยกิโลกรัมละ 2.30-2.50 บาท” นายนิวัฒน์ธำรง กล่าว

MThai news
