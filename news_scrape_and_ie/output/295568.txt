ธปท.เผยเฟดประกาศลดQE ส่งผลกระทบค่าเงินบาทอ่อนค่าสุดในรอบ 3 เดือน

นายปฤษันต์ จันทน์หอม ผู้อำนวยการอาวุโส ฝ่ายเศรษฐกิจระหว่างประเทศ ธนาคารแห่งประเทศไทย เปิดเผยว่า ธนาคารกลางสหรัฐ (เฟด) ลงมติในการประชุมด้วยคะแนนเสียง 9 ต่อ 1 เสียง ให้ปรับลดวงเงินในการซื้อพันธบัตรรัฐบาลและหลักทรัพย์ที่ได้รับการค้ำประกันจากสัญญาจำนอง ตามมาตรการผ่อนคลายเชิงปริมาณ หรือ คิวอี โดยปรับลดลง 10,000 ล้านดอลลาร์สหรัฐต่อเดือนนั้น ไม่ได้สร้างความประหลาดใจให้แก่ตลาดการเงินมากนัก โดยวานนี้(19ก.พ.56) ค่าเงินบาทอ่อนค่าสุดในรอบ 3 เดือนนับตั้งแต่วันที่ 6 ก.ย.ที่ผ่านมา และยังต้องติดตามดูการเคลื่อนไหวในตลาดเงินอีก 2-3 วัน เพื่อดูว่านักลงทุนจะปรับตัวสอดรับกับการลดคิวอีของเฟดลงอย่างไร ซึ่งประเทศไทยคงได้รับผลกระทบไม่มาก เพราะที่ผ่านมาประเทศไทยไม่ได้กู้เงินต่างประเทศมากเหมือนในอดีต
ด้านนายทนง พิทยะ อดีตรัฐมนตรีว่าการกระทรวงการคลัง กล่าวว่า ยังต้องติดตามการรายงานตัวเลขเศรษฐกิจของสหรัฐฯ ในช่วง 2 สัปดาห์นี้อย่างใกล้ชิด จึงจะเริ่มเห็นว่าการทอนมาตรการคิวอี ส่งผลกระทบอย่างไรต่อเศรษฐกิจสหรัฐฯ เศรษฐกิจโลก และเศรษฐกิจไทย ซึ่งขณะนี้เงินทุนเคลื่อนย้ายจะไม่ไหลออกมาก แต่ต้องติดตามกระแสเงินไหลออกในช่วงหลังเทศกาลปีใหม่ไปแล้วจึงจะเห็นผลกระทบชัดเจนขึ้น และหากการเมืองในประเทศยังยืดเยื้อ ไม่มีความชัดเจน ก็จะทำให้นักลงทุนต่างชาติขาดความเชื่อมั่น โอกาสเทขายหุ้นเพื่อนำเงินลงทุนกลับประเทศก็มีมากขึ้นด้วยเช่นกัน
นายพยุงศักดิ์ ชาติสุทธิผล ประธานสภาอุตสาหกรรมแห่งประเทศไทย (ส.อ.ท.) เปิดเผยว่า จากสถานการณ์การเมืองที่ยืดเยื้อทำให้คาดการณ์ว่าเศรษฐกิจไทยปีนี้จะขยายตัวได้เพียง 2.5% จากที่ก่อนหน้านี้คาดว่าจะขยายตัวไม่ต่ำกว่า 3% ส่วนในปีหน้าหากสถานการณ์ปกติเศรษฐกิจไทยจะขยายตัวประมาณ 5% แต่จากความวุ่นวายทางการเมืองทำให้คาดว่า ในปี 2557 จะโตเพียง 3% เพราะการยุบสภาทำให้ไม่สามารถเบิกจ่ายงบลงทุน 2 ล้านล้านบาท ในปีหน้าได้ ส่งผลให้ความเชื่อมั่นของนักลงทุนลดลงและขาดแคลนเม็ดเงินเข้ามาพยุงเศรษฐกิจ
ด้านนายศุภรัตน์ ศิริสุวรรณางกูร รองประธาน ส.อ.ท.กล่าวว่า ดัชนีความเชื่อมั่นภาคอุตสาหกรรมในเดือนพฤศจิกายน 2556 อยู่ที่ระดับ 90.3 ปรับตัวลดลงจากระดับ 92.8 ในเดือนตุลาคม ซึ่งเป็นการปรับลดลงต่ำสุดในรอบ 24 เดือน นับตั้งแต่เดือนพฤศจิกายน 2554 โดยจากการสำรวจพบว่า ค่าดัชนีความเชื่อมั่นที่ปรับตัวลดลงจากเดือนก่อนหน้า เกิดจากผู้ประกอบการมีความกังวลต่อสถานการณ์ความขัดแย้งทางการเมืองที่มีแนวโน้มยืดเยื้อ ส่งผลกระทบต่อภาพรวมของเศรษฐกิจอย่างชัดเจน

MThai news
