สรจักร ยื่นหนังสือลาออกจากตำแหน่ง กรรมการผู้อำนวยการใหญ่ การบินไทยแล้ว หลังบริหารงานขาดทุนยับ 4 พันล้าน โชคชัย ปัญญายงค์ เสียบรักษาการ

วันนี้(20 ธ.ค.) บริษัทการบินไทย จำกัด (มหาชน) (THAI) ได้ทำหยนังสือแจ้งต่อตลาดหลักทรัพย์ว่า ได้จัดให้มีการประชุมคณะกรรมการบริษัทฯ ครั้งที่ 12/2556 เมื่อวันที่ 20 ธันวาคม 2556 ซึ่งในการประชุมดังกล่าว ได้รับทราบว่า นายสรจักร เกษมสุวรรณ กรรมการผู้อำนวยการใหญ่ ได้ยื่นหนังสือขอลาออกจากตำแหน่ง กรรมการผู้อำนวยการใหญ่ และกรรมการบริษัทฯ เนื่องจากปัญหาสุขภาพ
คณะกรรมการบริษัทฯ ได้พิจารณาแล้วมีความเห็นว่า การขอลาออกของนายสรจักร เกษมสุวรรณ นั้น มีเหตุที่สมควร จึงมีมติให้ลาออกได้ และคณะกรรมการบริษัทฯ ได้มีมติแต่งตั้ง นายโชคชัย ปัญญายงค์ รองกรรมการผู้อำนวยการใหญ่ อาวุโสสายการพาณิชย์ รักษาการ กรรมการผู้อำนวยการใหญ่ ตั้งแต่วันที่ 2 มกราคม 2557 เป็นต้นไป
ทั้งนี้รายงานข่าวจากการบริษัท การบินไทย จำกัด (มหาชน) (THAI) เผยว่า ในการประชุมคณะกรรมการการบินไทย ในช่วงเช้าที่ผ่านมา นายสรจักร เกษมสุวรรณ กรรมการผู้อำนวยการใหญ่ (ดีดี) บริษัทการบินไทย ได้ยื่นใบลาออกจากตำแหน่ง หลังจากเข้ารับตำแหน่งมาตั้งแต่เดือนตุลาคม 2555
สาเหตุที่ยื่นลาออก เพราะผลประกอบการการบินไทยในปีนี้คาดว่าจะขาดทุนประมาณ 4 พันล้านบาท จากเดิมที่คาดว่าจะกำไรประมาณ 6 พันล้านบาท และมีการปรับลดคาดการณ์กำไรอย่างต่อเนื่อง เหลือ 4 พันล้านบาท และ 2 พันล้านบาท จนล่าสุด 3 ไตรมาสที่ผ่านมา การบินไทยขาดทุนประมาณ 6 พันล้านบาท
ปัญหาการขาดทุนที่เกิดขึ้นเนื่องมาจากการรับมอบเครื่องบินจำนวนมากในช่วงที่ผ่านมา ขณะที่จำนวนผู้โดยสารไม่มากตามเป้าหมาย ขณะเดียวกันเศรษฐกิจโลกที่ยังผันผวนทำให้รายได้การบินไทยไม่เป็ฯไปตามเป้าหมาย
MThai news
