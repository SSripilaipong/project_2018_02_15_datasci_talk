ปลัดกระทรวงพลังงาน เรียกหน่วยงานพลังงานหารือการเลื่อนหยุดจ่ายก๊าซจากพม่าเป็นวันที่ 1-15 ม.ค. 57 เพื่อรับมือการใช้ไฟฟ้าในประเทศ

นายสุเทพ เหลี่ยมศิริเจริญ ปลัดกระทรวงพลังงาน ในฐานะประธานคณะกรรมการบริหารเชื้อเพลิง เผยว่า ในวันที่ 23 ธันวาคม จะเรียกประชุมคณะกรรมการ ประกอบด้วย การไฟฟ้าฝ่ายผลิตแห่งประเทศไทย บริษัท ปตท. จำกัด (มหาชน) และคณะกรรมการกำกับกิจการพลังงาน (กกพ.) เพื่อวางแผนการทำงานในช่วงที่แหล่งก๊าซธรรมชาติเยตากุนในเมียนมาร์ เลื่อนการหยุดจ่ายก๊าซ จากเดิมกำหนดไว้ระหว่างวันที่ 25 ธันวาคม – 8 มกราคม 57
แต่เบื้องต้นได้รับรายงานว่า เรือขนส่งอุปกรณ์ซ่อมบำรุงติดพายุในอ่าวเบงกอล ทำให้ต้องเลื่อนการซ่อมบำรุงออกไปเป็นวันที่ 1-15 มกราคม 57 ซึ่งเริ่มเข้าสู่ช่วงวันทำงานที่มีการใช้ไฟฟ้ามากขึ้น เบื้องต้น ยังมั่นใจว่าจะไม่มีปัญหาต่อระบบการผลิตไฟฟ้าของไทย
นายสุธน บุญประสงค์ รองผู้ว่าการระบบส่ง การไฟฟ้าแห่งประเทศไทย (กฟผ.) เผยว่า การเลื่อนวันหยุดจ่ายก๊าซ เชื่อว่าจะไม่มีปัญหาต่อการผลิตไฟฟ้าให้เพียงพอต่อความต้องการ เพราะช่วงนี้เป็นช่วงอากาศหนาว ทำให้การใช้ไฟฟ้าลดลง ซึ่งอุณหภูมิที่ลดลงทุกๆ 1 องศาเซลเซียส จะทำให้การใช้ไฟฟ้าลดลง 300 เมกะวัตต์
โดยพยากรณ์ว่า ความต้องการใช้ไฟฟ้าในวันที่ 8 มกราคม 57 ซึ่งหลายแห่งเริ่มเข้าสู่วันทำงาน จะมีความต้องการใช้ไฟฟ้าประมาณ 22,900 เมกะวัตต์ และมีกำลังผลิตสำรองอยู่ที่ 5,868 เมกะวัตต์ กำลังการผลิตไฟฟ้าจึงน่าจะเพียงพอ เชื่อว่าจะไม่กระทบต่อความมั่นคงของระบบไฟฟ้า แต่อาจต้องใช้น้ำมันเตาและน้ำมันดีเซลในการผลิตไฟฟ้าเพิ่มขึ้น ซึ่งจะส่งผลกระทบต่อค่าไฟฟ้าอัตโนมัติ (เอฟที) ที่อาจเพิ่มขึ้นตามมาด้วย
MThai News

