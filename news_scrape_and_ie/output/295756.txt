บสย.เผยยอดหนี้เสียเอสเอ็มอี เพิ่มขึ้น สาเหตุการเมืองทำพิษ ยอดพ.ย.ขยับเป็น4.2% เตรียมหามาตรการช่วย-ค้ำประกันเพิ่ม
นายวิเชษฐ วรกุล รองผู้จัดการทั่วไปสายงานธุรกิจ บรรษัทประกันสินเชื่ออุตสาหกรรมขนาดย่อม (บสย.) เปิดเผยว่าขณะนี้มีลูกค้าเข้าโครงการค้ำประกันสินเชื่อของบสย. มีสัดส่วนหนี้ที่ไม่ก่อให้เกิดรายได้ (NPL) ในเดือน พ.ย.4.2% เมื่อเทียบกับจำนวนยอดค้ำประกันสินเชื่อทั้งหมดเพิ่มขึ้นจากไตรมาสก่อนหน้านี้ ที่มีเอ็นพีแอลประมาณ 4% โดยแนวโน้มที่เอ็นพีแอลเพิ่มขึ้นมาจากสถานการณ์การเมืองในประเทศและภาวะเศรษฐกิจที่ชะลอตัว
ทั้งนี้ บสย.กำลังติดตามสถานการณ์ดังกล่าวอย่างใกล้ชิด และธนาคารพาณิชย์ที่เป็นพันธมิตรของ บสย.ก็มีแผนการที่จะให้ความช่วยเหลือลูกค้ากลุ่มดังกล่าวอย่างเต็มที่ รวมทั้งอาจจะมีมาตรการผ่อนผันระยะเวลาการชำระหนี้ให้แก่ลูกค้า นอกจากนี้ในภาวะที่เศรฐกิจชะลอตัว บสย.ต้องเร่งเข้าไปช่วยเหลือผู้ประกอบการด้านค้ำประกันสินเชื่อเพิ่มขึ้น
สำหรับยอดการค้ำประกันสินเชื่อของบสย. ในปี 2556 ยังอยู่ที่ 8.7 หมื่นล้านบาท เป็นไปตามเป้าหมายที่วางไว้ จากจำนวนลูกค้าทั้งหมด 8.5 หมื่นรายและคาดว่าในปี 2557 จะมียอดการค้ำ 
ประกันสินเชื่ออยู่ที่ 1 แสนล้านบาท มีกลุ่มลูกค้าใหม่ 2.5 หมื่นรายโดยกลุ่มลูกค้าเป้าหมายจะเป็นผู้ประกอบการเอสเอ็มอีขนาดกลางที่มีจำนวน 2-3 หมื่นรายและขนาดเล็ก 9 แสนราย
อย่างไรก็ตาม กรณีโครงการไมโครไฟแนนซ์ วงเงิน 5,000 ล้านบาท และโอท็อป วงเงิน 1 หมื่นล้านบาทที่ต้องเสนอให้คณะรัฐมนตรี (ครม.) อนุมัติ ต้องเลื่อนออกไปก่อน หลังจากรัฐบาลยุบสภา
ไปแล้วแต่ บสย.จะมุ่งทำโครงการนี้ต่อไป และในปัจจุบันมีธนาคารหลายแห่งที่พร้อมเข้ามาร่วมโครงการกับ บสย. เพื่อสนับสนุนการปล่อยสินเชื่อซึ่งเป็นโครงการหลักที่ บสย.จะเร่งผลักดันให้เกิดขึ้นในปีหน้า
นายเลิศชัย กิตติรัตนไพบูลย์ ประธานกรรมการบริหาร บสย. กล่าวว่า มีแผนทำโครงการเอสเอ็มอี เครดิต ริต เรตติ้ง(SME Credit Rating) เพื่อจัดอันดับเครดิตให้แก่ผู้ประกอบแต่ละราย ทำให้
ธนาคารตัดสินใจปล่อยสินเชื่อได้รวดเร็วคาดว่าจะเริ่มในปีหน้า โดยมั่นใจว่าการทำให้เอสเอ็มอีเข้าถึงแหล่งเงินทุนมากขึ้น จะส่งผลดีต่อเศรษฐกิจไทยในระยะยาว
MThai News
