บอร์ดค่าจ้างยืนราคาค่าแรงขั้นต่ำ 300 ยาวถึงปี 58 เคาะค่าจ้างตามมาตรฐานฝีมือแรงงาน 13 อาชีพ

นายจีรศักดิ์ สุคนธชาติ ปลัดกระทรวงแรงงานในฐานะประธานคณะกรรมการค่าจ้าง (บอร์ดค่าจ้าง) กล่าวว่าบอร์ดฯได้อนุมัติอัตราค่าจ้างตามมาตรฐานฝีมือแรงงานใน 5 กลุ่มสาขา 13 อาชีพตามที่คณะอนุกรรมการอัตราค่าจ้างตามมาตรฐานฝีมือแรงงานซึ่งประกอบด้วย 1.กลุ่มช่างอุตสาหการ ได้แก่ ช่างเชื่อมท่อพอลิเอทิลีนความหนาแน่นสูง ระดับ 1 มีอัตราค่าจ้างวันละ 460 บาท ช่างประกอบท่อ ระดับ 1 วันละ 400 บาท ช่างทำแม่พิมพ์ฉีดโลหะ ระดับ 1 วันละ 480 บาท 2.กลุ่มช่างอุตสาหกรรมศิลป์คือ ช่างสีเครื่องเรือน ระดับ 1 วันละ 350 บาท ระดับ 2 วันละ 450 บาท
3.กลุ่มช่างก่อสร้างได้แก่ ช่างหินขัดระดับ 1 วันละ 400 บาท ช่างฉาบยิปซัม ระดับ 1 วันละ 400 บาท ช่างมุงหลังค่ากระเบื้อง จำนวน 3 ระดับ คือ ระดับ 1 วันละ 400 บาท ระดับ 2 วันละ 510 บาท และระดับ 3 วันละ 620 บาท 4.กลุ่มช่างเครื่องกลได้แก่ ช่างบำรุงรักษารถยนต์ 2 ระดับ คือ ระดับ 1 วันละ 340 บาท และระดับที่ 2 วันละ 400 บาท ช่างซ่อมรถยนต์ดีเซล และช่างปรับอากาศรถยนต์ขนาดเล็กมีอัตราค่าจ้าง 3 ระดับ ในอัตราที่เท่ากันคือ ระดับ 1 วันละ 360 บาท ระดับ 2 วันละ 445 บาท และระดับ ที่ 3 วันละ 530 บาท
5.กลุ่มภาคบริการคือ นักส่งเสริมสุขภาพแบบองค์รวมสปาตะวันตก (สุคนธบำบัด) จำนวน 2 ระดับ คือ ระดับ 1 วันละ 540 บาท ระดับ 2 วันละ 715 บาท นักส่งเสริมสุขภาพแบบองค์รวมสปาตะวันตก (วารีบำบัด) จำนวน 2 ระดับ คือ ระดับ 1 วันละ 565 บาท ระดับ 2 วันละ 750 บาท และ นักส่งเสริมสุขภาพแบบองค์รวมสปาตะวันตก (โภชนบำบัด) จำนวน 2 ระดับ คือ ระดับ 1 วันละ 615 บาท ระดับ 2 วันละ 815 บาท
“กระทรวงแรงงานจะเร่งจัดทำร่างประกาศอัตราค่าจ้างตามมาตรฐานฝีมือแรงงานใน 5 กลุ่มสาขา 13 อาชีพ เสนอต่อรมว.แรงงานคนใหม่เพื่อพิจารณานำเข้าสู่คณะรัฐมนตรี(ครม.)เพื่อขอความเห็นชอบ คาดว่าน่าจะประกาศใช้ได้ไม่เกินเดือนมี.ค.2557 เชื่อว่าค่าจ้างตามมาตรฐานฝีมือแรงงานจะช่วยส่งเสริมให้แรงงานช่างฝีมือต้องการที่จะพัฒนาทักษะฝีมือให้ดีขึ้นเพื่อให้มีรายได้สูงขึ้นตามมาตรฐานฝีมือ และนายจ้างจะได้แรงงานที่มีฝีมือดีและผลผลิตเพิ่มขึ้นด้วย” นายจีรศักดิ์ กล่าว
ประธานบอร์ดค่าจ้าง กล่าวต่อไปว่า สำหรับค่าจ้างขั้นต่ำวันละ 300 บาทนั้น บอร์ดค่าจ้างยืนยันมติบอร์ดค่าจ้างเดิมเมื่อเดือนต.ค.ปี 2554 ที่จะให้คงอัตราค่าจ้างขั้นต่ำไว้วันละ 300 บาทไปจนถึงปีพ.ศ.2558 ยกเว้นหากภาวะเศรษฐกิจผันผวนที่กระทบต่อการครองชีพของผู้ใช้แรงงาน อาจจะมีการเสนอให้พิจารณาทบทวนและปรับเพิ่มค่าจ้างขั้นต่ำ ซึ่งกระทรวงแรงงานก็ได้ติดตามภาวะเศรษฐกิจและผลกระทบจากการปรับขึ้นค่าจ้างอย่างสม่ำเสมอ

MThai news
