รถไฟฟ้าบีทีเอสเปิดถึงตี 2 คืนวันเคาท์ดาวน์ 1 มกราคม 2557 พร้อมขายบัตรโดยสารเที่ยวเดียว ราคา 130 บาท ไว้ล่วงหน้า
นายสุรพงษ์ เลาหะอัญญา กรรมการ และผู้อำนวยการใหญ่สายปฏิบัติการ บริษัท ระบบขนส่งมวลชนกรุงเทพ จำกัด (มหาชน) ผู้ให้บริการรถไฟฟ้าบีทีเอส แจ้งว่า บริษัทฯ จะขยายเวลาการให้บริการเดินรถในวันส่งท้ายปีเก่า คืนวันอังคารที่ 31 ธันวาคม 2556 จากเวลา 24.00 น.ไปจนถึงเวลา 02.00 น. ของวันพุธที่ 1 มกราคม 2557 ทั้งนี้เพื่อเป็นการอำนวยความสะดวกให้กับผู้ใช้บริการที่ต้องการเดินทางไปฉลองเทศกาลแห่งความสุขในสถานที่ต่างๆ ที่อยู่ในเส้นทางรถไฟฟ้า และบริเวณใกล้เคียง
นอกจากนี้ บริษัทฯ จะจัดเตรียมบัตรโดยสารเที่ยวเดียว (Single Journey Ticket) ไว้ล่วงหน้า โดยที่ผู้โดยสารไม่ต้องหยอดเหรียญซื้อบัตรดังกล่าวที่ตู้จำหน่ายตั๋วอัตโนมัติ เพื่อเป็นการอำนวยความสะดวกในคืนวันส่งท้ายปีเก่า โดยสามารถซื้อได้ที่หน้าห้องจำหน่ายตั๋วสถานีหมอชิต พญาไท อนุสาวรีย์ชัยสมรภูมิ สยาม ชิดลม อโศก พระโขนง อุดมสุข แบริ่ง ราชดำริ สะพานตากสิน วงเวียนใหญ่ และบางหว้า
นอกจากนี้ ยังได้เตรียมบัตรโดยสาร ประเภท One – Day Pass ในราคาใบละ 130 บาท ไม่จำกัดระยะทาง และจำนวนเที่ยวการเดินทาง เพื่อประหยัดค่าใช้จ่าย โดยสามารถใช้เดินทางได้ตั้งแต่เวลา 06.00 น. ของวันอังคารที่ 31 ธันวาคม 2556 ถึง 02.00 น. ของวันพุธที่ 1 มกราคม 2557
MThai News
