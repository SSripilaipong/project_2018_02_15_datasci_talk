ก.ล.ต.สั่งพักการงานที่ปรึกษาทางการเงิน 3 ราย สังกัด บ.แคปปิตอล ลิ้งค์ แอ๊ดไวเซอรี่ 2 ราย และบล. คันทรี่ กรุ๊ป 1 ราย
สำนักงานคณะกรรมการกำกับหลักทรัพย์และตลาดหลักทรัพย์(ก.ล.ต.) สั่งพักการให้ความเห็นชอบผู้ควบคุมการปฏิบัติงานที่ปรึกษาทางการเงิน 3 ราย ได้แก่ นายวิเชียร เอื้อสงวนกุล ขณะเกิดเหตุสังกัดบริษัท แคปปิตอล ลิ้งค์ แอ๊ดไวเซอรี่ จำกัด  นายนาวิน ภิญโญสินวัฒน์ สังกัดบริษัท แคปปิตอล ลิ้งค์ แอ๊ดไวเซอรี่ จำกัด  และนายสัมฤทธิ์ชัย ตั้งหะรัฐ สังกัด บล. คันทรี่ กรุ๊ป (CGS)
ทั้งนี้เพราะบกพร่องในการปฏิบัติงานที่ปรึกษาทางการเงินให้แก่บริษัทแห่งหนึ่งที่ยื่นคำขออนุญาตและแบบ filing เพื่อเสนอขายหุ้นต่อประชาชนครั้งแรก ซึ่งมีความบกพร่องตามเอกสารดังนี้
1. ข้อมูลเกี่ยวกับรายได้ค่าที่ปรึกษาจากบุคคลที่เกี่ยวข้องกัน เพราะมีข้อบ่งชี้หลายประการว่าอาจไม่มีการให้บริการจริง หากบริษัทผู้ขออนุญาตไม่มีรายได้ค่าที่ปรึกษาดังกล่าว กำไรสุทธิที่บริษัทบันทึกไว้จะเกินจริง 59.24% ซึ่งถือว่าเป็นข้อมูลสำคัญอย่างมากต่อการตัดสินใจของผู้ลงทุน และอาจก่อให้เกิดความเสียหายแก่ผู้ลงทุนได้
2.เอกสารประกอบคำชี้แจงต่อ ก.ล.ต. เกี่ยวกับรายได้ค่าที่ปรึกษาข้างต้น โดยมีข้อบ่งชี้หลายประการว่าไม่ใช่เอกสารจริง แต่ผู้ควบคุมการปฏิบัติงานฯ กลับไม่ได้ตั้งข้อสังเกตใดๆ ก่อนส่งให้ ก.ล.ต.
3.  ข้อมูลในแบบ filing โดยไม่ระมัดระวังในการตรวจสอบข้อมูลให้ตรงกับข้อเท็จจริง ซึ่งอาจทำให้ผู้ลงทุนสำคัญผิดว่าบริษัทผู้ขออนุญาตยังมีการขยายธุรกิจที่จะสามารถก่อให้เกิดรายได้ในอนาคตเป็นจำนวนมาก ทั้งที่บริษัทไม่เน้นธุรกิจดังกล่าวแล้ว  นอกจากนี้ ยังไม่ระมัดระวังในการตรวจสอบความครบถ้วนและถูกต้องของข้อมูลโครงการที่มีนัยสำคัญอย่างมากต่อรายได้และต้นทุนของบริษัท ทำให้ขาดข้อมูลสำคัญในการตัดสินใจลงทุน เช่น ความเสี่ยงที่สำคัญและความคืบหน้าโครงการดังกล่าว เป็นต้น
ก.ล.ต. พิจารณาว่า การปฏิบัติหน้าที่บกพร่องของนายวิเชียร นายนาวิน และนายสัมฤทธิ์ชัย เข้าข่ายเป็นการไม่ปฏิบัติตามประกาศสำนักงาน ก.ล.ต. ว่าด้วยการให้ความเห็นชอบที่ปรึกษาทางการเงินและขอบเขตการดำเนินงาน ซึ่งกำหนดให้ผู้ควบคุมการปฏิบัติงานฯ ต้องปฏิบัติหน้าที่ด้วยความรับผิดชอบ โดยใช้ความรู้ ความสามารถ ประสบการณ์ และความระมัดระวังในการปฏิบัติงาน เพื่อให้ที่ปรึกษาทางการเงินดังกล่าวปฏิบัติหน้าที่ให้เป็นไปตามหลักเกณฑ์ที่กำหนด
ดังนั้น ก.ล.ต. จึงสั่งพักการให้ความเห็นชอบผู้ควบคุมการปฏิบัติงานฯ รายนายวิเชียร นายนาวิน และนายสัมฤทธิ์ชัย ตลอดระยะเวลาการให้ความเห็นชอบที่ยังเหลือ และกำหนดระยะเวลารับพิจารณาคำขอความเห็นชอบเป็นผู้ควบคุมการปฏิบัติงานฯ ครั้งต่อไปเป็นระยะเวลา 1 ปี ตั้งแต่วันที่ 20 ธ.ค.2556 กรณีนี้ บริษัทผู้ขออนุญาตได้ยุติการยื่นคำขออนุญาตเสนอขายหลักทรัพย์ และไม่ได้เสนอขายหลักทรัพย์ต่อประชาชนแต่อย่างใด
MThai News
