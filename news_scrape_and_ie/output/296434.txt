ปตท.ปรับโครงสร้างใหญ่ธ ุรกิจถ่านหิน ยกเลิกกิจการบริษัทลูก 3 แห่ง ก่อนโอนให้  PTTML พร้อมทุ่มเงิน 60 ล้านบาท ติดกล้อง CCTV บนรถขนส่งทั่วประเทศ

นายไพรินทร์ ชูโชติถาวร ประธานเจ้าหน้าที่บริหารและกรรมการผู้จัดการใหญ่ บมจ.ปตท.(PTT) เผยคณะกรรมการบริษัท ปตท.มีมติอนุมัติให้ บริษัท พีทีที อินเตอร์เนชั่นแนล จำกัด (PTTI) บริษัทย่อยของ ปตท. ซึ่ง ปตท.ถือหุ้นในสัดส่วน 100% ของทุนจดทะเบียน ทำการโอนสินทรัพย์และหนี้สินของบริษัท PTT Asia Pacific Mining Pty Ltd (“PTTAPM”) , บริษัท Red Island Minerals Ltd (“RIM”) และ บริษัท International Coal Holding Pty Ltd (“ICH”) (รวม “บริษัททั้ง 3 แห่ง”) ให้แก่ PTT Mining Limited (“PTTML”) บริษัทย่อยของ PTTI
ทั้งนี้ PTTI ถือหุ้นทั้งทางตรงและทางอ้อมในสัดส่วน 100%และอนุมัติให้เลิกกิจการบริษัททั้ง 3 แห่งดังกล่าวข้างต้น ภายหลังจากการโอนสินทรัพย์และหนี้สินของบริษัททั้ง 3 แห่งให้แก่ PTTML เสร็จสิ้นเพื่อปรับโครงสร้างการถือหุ้นบริษัทภายในกลุ่ม ปตท. และเพื่อลดค่าใช้จ่ายในการดำเนินงาน การยกเลิกกิจการบริษัททั้ง 3 แห่งดังกล่าว ไม่ส่งผลกระทบต่อการดำเนินธุรกิจหลักของถ่านหินและการดำเนินงานของ ปตท. แต่อย่างใด
อนึ่ง PTTAPM และ RIM จะดำเนินการจดทะเบียนเลิกบริษัท โดยคาดว่าจะแล้วเสร็จในเดือน มีนาคม 2557 และ ICH จะดำเนินการชำระหนี้และเลิกบริษัท โดยคาดว่าจะแล้วเสร็จในเดือน มีนาคม 2558 รายการดังกล่าวนี้ไม่ใช่รายการที่เกี่ยวโยงกันและไม่ใช่รายการได้มาและจำหน่ายไปซึ่งสินทรัพย์ของบริษัทจดทะเบียน เนื่องจากเป็นการปรับโครงสร้างการถือหุ้นบริษัทภายในกลุ่ม ปตท. แต่รายการดังกล่าวเป็นรายการที่เกี่ยวกับการเลิกกิจการและการชำระบัญชีของบริษัทย่อย
นายสรัญ รังคสิริ ประธานเจ้าหน้าที่ปฏิบัติการกลุ่มธุรกิจปิโตรเลียมขั้นปลาย บริษัท ปตท. จำกัด (มหาชน) เผยปีใหม่ 2557 นี้ ปตท. จะดำเนินการติดตั้งกล้อง CCTV บนรถขนส่งทั่วประเทศ พร้อมห้องควบคุมระบบ GPS อีกทั้งจัดอบรมการขับขี่เชิงป้องกัน (Defensive Driving) ให้แก่พนักงานขับรถขนส่งผลิตภัณฑ์ทั่วประเทศ
โดยใช้งบประมาณในการดำเนินงานรวม ประมาณ 60 ล้านบาท เพื่อรับแผนการจัดสร้างและบริหารจุดจอดพักรถให้เป็นมาตรฐานสากลบนถนนสายหลักทั่วประเทศ ในปี 2557 เน้นการบริหารจัดการรถขนส่งในกลุ่ม ปตท. ให้มีประสิทธิภาพมากขึ้น และลดความสูญเสียจากอุบัติเหตุที่เกิดจากการขนส่งให้เหลือน้อยที่สุด
ทั้งนี้จะติดตั้งบนรถขนส่งผลิตภัณฑ์ปิโตรเลียมของบริษัทผู้รับเหมาขนส่งทั่วประเทศ ประมาณ 1,000 คัน และจัดทำห้องควบคุมระบบ GPS เพื่อตรวจสอบและติดตามการขับขี่รถขนส่งผลิตภัณฑ์ทั่วประเทศตลอด 24 ชั่วโมงในทุกเส้นทาง และการจัดอบรม Defensive Driving ให้แก่พนักงานขับรถขนส่งผลิตภัณฑ์จำนวนประมาณ 1,300 คน ทั่วประเทศ
MThai News
