บลจ.กรุงศรีฯ โชว์ผลงานกองทุน LTF – RMF ลูกค้าตอบรับล้นหลามเลือกลงทุนสูงเป็นอันดับหนึ่ง

นายฉัตรพี ตันติเฉลิม ประธานเจ้าหน้าที่บริหาร บริษัทหลักทรัพย์จัดการกองทุน กรุงศรี จำกัด เปิดเผยว่า “กองทุน LTF – RMF ภายใต้การบริหารจัดการของ บลจ.กรุงศรี ได้รับการตอบรับที่ดีจากนักลงทุน โดยตั้งแต่ต้นปีถึงปัจจุบันมียอดเงินลงทุนสุทธิใน LTF และ RMF  มาเป็นอันดับหนึ่ง
กองทุนเปิดกรุงศรีหุ้นระยะยาวปันผล(KFLTFDIV) ถือเป็นกองทุนดาวเด่น และมีผู้ลงทุนเพิ่มขึ้นเป็นจำนวนมากทั้งในส่วนของการเปิดบัญชีใหม่และการโอนย้ายมาจาก บลจ.อื่น กองทุนนี้จ่ายเงินปันผลสม่ำเสมอทุกปีที่ผ่านมา นับตั้งแต่จัดตั้งกองทุน (พ.ย. 2547) จำนวนรวมทั้งสิ้น 9 ครั้ง เป็นจำนวนเงินทั้งสิ้น 6.59 บาท ล่าสุดบริษัทได้จ่ายเงินปันผลให้กับผู้ถือหน่วยลงทุนของกองทุนKFLTFDIV เมื่อวันที่ 19 พ.ย. ที่ผ่านมาเป็นมูลค่ารวมกว่า 476 ล้านบาท
ส่วนของกองทุน RMF ภายใต้การบริหารจัดการของบริษัทที่มีผลการดำเนินงานที่โดดเด่น ได้แก่ กองทุนเปิดกรุงศรีหุ้นปันผลเพื่อการเลี้ยงชีพ (KFDIVRMF) ที่สามารถสร้างผลตอบแทนย้อนหลัง 5 ปี สูงสุดในกลุ่มกองทุนรวมเพื่อการเลี้ยงชีพทั้งหมดในประเทศไทย โดยสามารถสร้างผลตอบแทนย้อนหลัง 5 ปี อยู่ที่ 321.80% (ข้อมูล ณ 29 พ.ย. 56)
นายฉัตรพีกล่าวถึงการลงทุน LTF และ RMF  ใน งานมหกรรมชวนคนไทยมีใช้ตอนแก่…ด้วย LTF – RMF  ณ ตลาดหลักทรัพย์แห่งประเทศไทยจัดขึ้นเมื่อสัปดาห์ผ่านมาช่วงสัปดาห์สุดท้ายว่า “ผู้ลงทุนไม่ควรรอให้ถึงวันทำการสุดท้ายของปี เพราะอาจจะได้รับการบริการที่ไม่สะดวกนัก เพื่องจากมีผู้ที่ต้องการลงทุนเป็นจำนวนมาก บางครั้งเกิดปัญหาติดขัด เช่น วงเงินบัตรเครดิตไม่พอ ระบบอินเตอร์เน็ตขัดข้อง หรือไปถึงสาขาล่าช้า อาจทำรายการไม่ทัน พลาดโอกาสลงทุนได้
เพื่อความสะดวกจึงขอแนะนำให้ทำรายการซื้อหน่วยลงทุนผ่านระบบอินเตอร์เน็ต @cess Online Service หรือติดต่อทำรายการที่สาขากรุงศรีอยุธยาในช่วงเช้าเนื่องจากเจ้าหน้าที่จะสามารถดูแลและให้บริการได้อย่างทั่วถึงและรวดเร็วกว่าการทำรายการในช่วงบ่ายที่มักจะมีผู้ลงทุนรอทำรายการเป็นจำนวนมาก หากท่านใดสะดวก มาลงทุนในงาน LTF – RMF Festival 2013 ณ อาคารเพลินจิตทาวเวอร์ ทางบริษัทมีของที่ระลึกมอบให้ถึงวันที่ 27 ธ.ค.”
MThai News
