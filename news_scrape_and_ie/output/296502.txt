กรรมการและผู้จัดการ ตลาดหุ้นไทย คุยฟุ้งผลงานปี 2556 มาเป็นที่ 1 ทั้งมูลค่าการซื้อขาย มูลค่าหุ้นเข้าใหม่

นายจรัมพรโชติกเสถียร กรรมการและผู้จัดการ ตลาดหลักทรัพย์แห่งประเทศไทย (ตลท.) เปิดเผยผลดำเนินงานในปี 2556 ว่า ตลาดหุ้นไทย มีผลงานขึ้นเป็นอันดับ 1 ของอาเซียน 5 ด้าน คือ มูลค่าการซื้อขายเฉลี่ย (Volume) วันละ 51,000 ล้านบาท หรือ 1,600ล้านดอลลาร์สหรัฐ สูงสุดในอาเซียนและสูงสุดเป็นประวัติการณ์ มูลค่าหุ้นที่เข้าตลาดใหม่ หรือหุ้นไอพีโอ อยู่ที่ 346,000 ล้านบาท สูงสุดนับแต่ตั้งตลท.และหุ้นกองทุนรวมโครงสร้างพื้นฐานบีทีเอส
มีหุ้นไอพีโอที่ใหญ่สุดในอาเซียนด้วยดัชนีMSCI ได้เพิ่ม 5 หลักทรัพย์ ในการคำนวณดัชนีMSCI ของโกลบอลสแตนดาร์ด โดยเป็นการเพิ่มจำนวนหลักทรัพย์มากที่สุดในเอเชีย   ตลาดหุ้นไทยมีบริษัทจดทะเบียน (บจ.) ที่เข้าไปอยู่ในดัชนีความยั่งยืนของดาวน์โจนส์ 3 บริษัท ซึ่งมากที่สุดในอาเซียน และบจ.ไทยยังมีคะแนนอาเซียนซีจีสกอร์การ์ดสูงที่สุดในภูมิภาคด้วย
ส่วนแผนงานในปี 2557 ตลท.วางเป้าหมายเพิ่มมูลค่าหลักทรัพย์ของหุ้นไอพีโอรวม 210,000 ล้านบาท และมูลค่าระดมทุนเพิ่มของบจ. (พีโอ) 180,000 ล้านบาทรวมถึงเพิ่มผู้ลงทุนหน้าใหม่ในตลาดหุ้น 80,00 ราย จากสิ้นไตรมาส 3 ของปี 56 87,574ราย เพิ่มจำนวนบัญชีซื้อขายอนุพันธ์ 15,000 บัญชี จากสิ้นเดือนพ.ย.2556 ที่มี 10,512บัญชี และปริมาณซื้อขายเฉลี่ยต่อวันในตลาดสัญญาซื้อขายล่วงหน้า (ทีเฟ็กซ์) 75,000สัญญา จากวันที่ 20 ธ.ค. 2556  อยู่ที่67,862 สัญญา
ส่วนวอลุ่มซื้อขายในตลท.นั้นยังไม่สามารถประเมินได้ว่าจะอยู่ที่เท่าใด เนื่องจากยังมีความไม่แน่นอนจากสถานการณ์ต่างๆที่จะส่งผลกระทบ ทั้งเศรษฐกิจในประเทศ และการเมือง จึงขอดูสถานการณ์ช่วงเดือนม.ค.-ก.พ.2557 ก่อน เพราะคาดว่าปัจจัยดังกล่าวจะมีความชัดเจนมากขึ้น โดยเฉพาะการเลือกตั้ง แต่เชื่อว่าวอลุ่มการซื้อขายของตลาดหุ้นไทยยังคงสูงที่สุดในอาเซียน
MThai News
