นักลงทุนญี่ปุ่นหนีความขัดแย้งการเมืองไทย หันไปลงทุนในลาวแทนลาว

หนังสือพิมพ์เวียงจันทน์ไทม์ส รายงานว่าประเทศลาวได้กลายเป็นเป้าหมายของนักลงทุนญี่ปุ่น เนื่องจากมีความมั่นคงทางการเมือง ค่าแรงต่ำและเศรษฐกิจขยายตัว ขณะที่ไทยมีปัญหาการเมืองและน้ำท่วม ดดยระบุว่า ความสนใจลงทุนในประเทศลาวของนักลงทุนญี่ปุ่นที่เพิ่มมากขึ้นทำให้องค์การส่งเสริมการค้าต่างประเทศของญี่ปุ่น (เจโทร) ตัดสินใจตั้งสำนักงานในนครเวียงจันทน์ในปี 2557
ด้านหนังสือพิมพ์เจแปนไทม์ส รายงานว่าขณะนี้มีบริษัทสัญชาติญี่ปุ่นประกอบธุรกิจในประเทศลาว 60 บริษัท เพิ่มขึ้นมากเมื่อเที่ยบกับปี 2552 ซึ่งมีเพียง 27 บริษัท โดยนักลงทุนรายล่าสุดมียักษ์ใหญ่ อาทิ นิคอนและโตโยต้าซึ่งเปิดโรงงานผลิตชิ้นส่วนเพื่อป้อนโรงงานในประเทศไทย
เจ้าหน้าที่เจโทรระบุว่า นักลงทุนญี่ปุ่นสนใจลาว เพราะการเมืองมีเสถียรภาพ ค่าแรงต่ำและ เศรษฐกิจมีแนวโน้มขยายตัว โดยมีรายงานว่าบริษัทญี่ปุ่นที่มุ่งหน้าไปลงทุนที่ลาวส่วนใหญ่เป็นบริษัทที่ลงทุนในจีนและเจอปัญหาค่าแรงที่ดีดตัวสูงขึ้นและบริษัทที่ลงทุนในไทย ซึ่งประสบปัญหาการเมืองและน้ำท่วม
นายเซยะซุเคกาวะ ผู้ประสานงานอาเซียนอาวุโสฝ่ายวางแผนของเจโทรให้สัมภาษณ์ว่าเรามั่นใจว่าสำนักงานของเราที่เวียงจันทน์จะช่วยให้บริษัทญี่ปุ่นส่งตัวแทนเข้าลาวได้สะดวกขึ้น ช่วยให้บริษัทญี่ปุ่นส่งสินค้าที่เกี่ยวกับการสร้างสาธารณูปโภคขั้นพื้นฐานได้ดียิ่งขึ้น และช่วยพัฒนาอุตสาหกรรมทอไหมและเครื่องหัตถกรรมไม้ของลาวได้
อย่างไรก็ดีนักวิเคราะห์การลงทุนของญี่ปุ่น ระบุว่าประเทศลาวยังมีปัญหาเรื่องการขาดแคลนแรงงานมีฝีมือและโครงสร้างสิ่งอำนวยความสะดวกขั้นพื้นฐาน ซึ่งเป็นสองเรื่องหลักที่รัฐบาลลาวให้ความสนใจอยู่ในขณะนี้

MThai news
