สมาคมผู้ประกอบวิสาหกิจย่านราชประสงค์ ทุ่ม 5 ล้านอัพเกรดกล้องวงจรปิด เพิ่มความมั่นใจให้นักท่องเที่ยวช่วงเคาต์ดาวน์
นายชาย ศรีวิกรม์ นายกสมาคมผู้ประกอบวิสาหกิจในย่านราชประสงค์ (RSTA) เผย ปีนี้สมาคมฯ ได้เพิ่มระบบรักษาความปลอดภัยให้นักท่องเที่ยวช่วงเทศกาลปีใหม่ โดยการอัพเกรดกล้องวงจรปิด หรือ CCTV กว่า 83 ตัว แบ่งเป็นระบบฟูล เอชดี 25 ตัว และระบบปกติ 58 ตัว ที่เพิ่มประสิทธิภาพในการตรวจจับและประมวลผล ซูมภาพได้มากถึง 30 เท่า บันทึกภาพรอบทิศทาง 360 องศา และรองรับการเก็บรักษาภาพได้ถึง 6 เดือน
ในส่วนของห้องปฏิบัติการได้นำซอฟต์แวร์ที่ทันสมัยระดับโลกมาใช้ เชื่อมโยงเครือข่ายความปลอดภัยกล้องวงจรปิด ทั้ง 1,500 ตัวทั่วย่านราชประสงค์ทั้งหมด ทั้งของศูนย์การค้า สกายวอล์ก และโรงแรมกว่า 12 อาคารเข้าด้วยกัน
ทั้งนี้ ได้ร่วมมือกับสำนักงานตำรวจแห่งชาติ เพื่อเพิ่มการดูแลความปลอดภัยจากปัญหาอาชญากรรมและมิจฉาชีพ ที่มักจะเกิดขึ้นในช่วงเทศกาลปีใหม่อีกด้วย สำหรับค่ำคืนวันเคาต์ดาวน์ 31 ธันวาคมนี้ ทางสมาคมคาดว่า จะมีนักท่องเที่ยวเข้ามาเฉลิมฉลอง ในช่วงส่งท้ายปีเก่าต้อนรับปีใหม่มากกว่า 5 แสนคน เพิ่มขึ้นประมาณร้อยละ 35 จากช่วงเวลาปกติ และมีเงินสะพัด ระหว่างเดือนธันวาคม 2556 ถึง มกราคม 2557 รวม 1.6 หมื่นล้านบาท
MThai News
