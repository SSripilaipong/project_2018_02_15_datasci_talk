เผยยอดจ่ายผ่านบัตรเครดิคซื้อสินค้าฟุ่มเฟือยลด ผู้บริโภคห่วงม็อบยืดเยื้อ

นายปกรณ์ พรรธนะแพทย์ รองกรรมการผู้จัดการ ธนาคารกสิกรไทย กล่าวว่า ปัญหาการชุมนุมทางการเมือง ส่งผลให้กำลังซื้อของผู้บริโภคในเดือนธันวาคม ซึ่งเป็นเดือนสุดท้ายของปี ชะลอลง เห็นได้จากยอดการใช้จ่ายผ่านบัตรเครดิตในการซื้อสินค้าฟุ่มเฟือยลดลงเมื่อเทียบกับช่วงเวลาเดียวกันของปีก่อน โดยลดลงไม่ถึงร้อยละ 10 ขณะที่ยอดการใช้จ่ายซื้อสินค้าอุปโภคในซูเปอร์มาร์เก็ตยังขยายตัวได้ สะท้อนว่าประชาชนระมัดระวังในการใช้จ่ายมากขึ้น
ขณะเดียวกัน ยอมรับว่าปัจจัยการเมืองยังเป็นความเสี่ยงต่อเศรษฐกิจในปี 2557 ซึ่งหากการเมืองรุนแรงและยืดเยื้อจะกระทบต่ออัตราการขยายตัวทางเศรษฐกิจต่ำกว่าที่คาดไว้ว่าจะโตร้อยละ 3.7-4.5 โดยจะกระทบต่อการลงทุนของภาครัฐและเอกชนเป็นหลัก หลายโครงการชะลอออกไปเพราะไม่มั่นใจในสถานการณ์ ดังนั้น ตัวหลักที่จะขับเคลื่อนเศรษฐกิจ คือ การส่งออกที่จะฟื้นตัวขึ้นตามการฟื้นตัวของเศรษฐกิจโลก เช่น สหรัฐ ยุโรป เอเชีย รวมทั้งปัญหาโรคระบาดกุ้งที่จะคลี่คลาย และราคาสินค้าเกษตรจะดีขึ้น
ส่วนการขยายตัวของสินเชื่อรายย่อยในปี 2557 ธนาคารตั้งเป้าขยายตัวร้อยละ 10-13 จากยอดสินเชื่อรวมของปีนี้อยู่ที่ 327,000 ล้านบาท โดยสินเชื่อที่ยังขยายตัวได้ดี คือสินเชื่อบัตรเครดิตและสินเชื่อบ้าน โดยยังรักษาคุณภาพของการปล่อยสินเชื่อ เน้นกลุ่มรายได้ 15,000-20,000 บาทขึ้นไป เพื่อป้องกันการเกิดหนี้เสีย ซึ่งขณะนี้ตัวเลขหนี้ที่ไม่ก่อให้เกิดรายได้ หรือเอ็นพีแอล ขยับขึ้นบ้างอยู่ที่ร้อยละ 1.5-1.6 แต่ยังต่ำกว่าระบบที่อยู่ร้อยละ 2.1 ส่วนด้านเงินฝากและกองทุนจะเติบโตร้อยละ 9-12 สอดคล้องกับการเติบโตของสินเชื่อ
นอกจากนี้ ในปี 2557 ธนาคารยังคงเน้นความเป็นไลฟ์สไตล์ แบงกิ้ง ตั้งเป้าขยายฐานกลุ่มลูกค้าใหม่จะสามารถขยายฐานลูกค้าใหม่อีก 3.3 ล้านราย ทำให้มีลูกค้าใหม่เพิ่มเป็น 14-15 ล้านคน โดยจะเน้นในกลุ่มคนรุ่นใหม่ที่ใช้บริการทำธุรกรรมผ่านอุปกรณ์ดิจิทัล และผ่านหน้าจอสมาร์ทโฟนเป็นหลัก เพื่อเพิ่มรายได้ค่าธรรมเนียมจากการชำระบิลต่างๆ ทำให้เชื่อว่าเป้ารายได้จากค่าธรรมเนียมจะเติบโตร้อยละ 20-23 ในปีหน้าตามเป้าที่ตั้งไว้

MThai news
