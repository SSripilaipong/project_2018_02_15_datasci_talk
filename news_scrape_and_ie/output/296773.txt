ม.หอการค้าไทย คาดปีใหม่เงินสะพัดจากการท่องเที่ยวรวม 1.1 แสนลบ.แต่คนไทยห่วงเรื่องความสามัคคีของคนในชาติ รองลงมาเรื่องการจี้ปล้น

นายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย ประเมินช่วงเทศกาลปีใหม่จะมีเม็ดเงินที่สะพัดในระบบทั่วประเทศประมาณ 111,757 ล้านบาท โดยผลสำรวจมีประชาชนที่จะเดินทางท่องเที่ยวจำนวน 60.3% เป็นการท่องเที่ยวในประเทศมีเม็ดเงินจำนวน 50,617.71 ล้านบาท ต่างประเทศ 28,841.53 ล้านบาท
ผลสำรวจประชาชนที่ไม่ได้เดินทางไปท่องเที่ยวมีทั้งสิ้น 39.7% เป็นเงินของการเลี้ยงสังสรรค์ 8,222.94 ล้านบาท ทำบุญ 8,957.56 ล้านบาท อุปโภคบริโภค 12,840.83 ล้านบาท สินค้าฟุ่มเฟือย 739.54 ล้านบาท สินค้าคงทน 1,536.91 ล้านบาท
ผลสำรวจยังได้ระบุอีกว่าสิ่งที่ประชาชนเป็นห่วงในช่วงเทศกาลปีใหม่ ประชาชนมีความกังวลในการขึ้นราคาสินค้าในช่วงเทศกาลและรองลงมาคือ ความกังวลในการล่วงละเมิดทางเพศ รวมถึงความกังวลของการเกิดเหตุการณ์จี้ ปล้นและการกรีดกระเป๋า
ทั้งนี้ผลสำรวจของผู้บริโภคในปีหน้า มีความกังวลในเรื่องของความสามัคคีกันในประเทศสูงที่สุด รองลงมาคือ เป็นห่วงในเรื่องของเศรษฐกิจและปัญหาคอร์รัปชั่น ส่วนผลสำรวจได้ระบุว่าประชาชนต้องการให้รัฐบาลแก้ไขปัญหาเสถียรภาพทางการเมือง 37.7% และต้องการให้รัฐบาลแก้ไขเศรษฐกิจโดยรวม 27% ส่วนผลสำรวจทางการเมืองของประเทศ ประชาชนส่วนใหญ่คิดว่าการเมืองของประเทศไทยในปีหน้าจะมีลักษณะที่เหมือนเดิม 58% ดีขึ้น 21.21% และแย่ลง 20.8%
MThai News
