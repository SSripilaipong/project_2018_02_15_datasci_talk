ก.ล.ต.ลงโทษอดีตผู้แนะนำการลงทุนบล.ธนชาต โทษฐานซื้อขายหุ้นในบัญชีหุ้นของผู้ลงทุนโดยไม่ได้สั่ง อ้างเพื่อสร้างผลงาน
สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) สั่งลงโทษบุคลากรในธุรกิจตลาดทุน 1 ราย คือนายเอกพงษ์  ชิตชอบ อดีตผู้แนะนำการลงทุนด้านหลักทรัพย์ ขณะกระทำผิดสังกัด บล.ธนชาต เมื่อพ้น 1 ปี 11 เดือน 14 วัน ฐานตัดสินใจซื้อขายหลักทรัพย์ในบัญชีหลักทรัพย์ของผู้ลงทุนเพื่อประโยชน์ของผู้ลงทุนโดยผู้ลงทุนไม่ได้สั่ง แสวงหาผลประโยชน์จากผู้ลงทุนโดยอาศัยโอกาสในการปฏิบัติงาน และนำทรัพย์สินของผู้ลงทุนไปใช้ประโยชน์
ก.ล.ต. ได้รับรายงานการลงโทษจาก บล.ธนชาต และตรวจสอบเพิ่มเติมพบว่า นายเอกพงษ์ได้สั่งซื้อขายหุ้นในบัญชีหลักทรัพย์ของลูกค้าโดยลูกค้าไม่ได้สั่ง เป็นระยะเวลาหลายวัน มีจำนวน มูลค่าการซื้อขายที่สูง และเมื่อลูกค้าสั่งขายหุ้นที่นายเอกพงษ์ได้ขายไปแล้วนั้น นายเอกพงษ์ได้ขายหุ้นอื่นในบัญชีหลักทรัพย์ของลูกค้าให้ลูกค้าแทนเพื่อให้มีเงินเข้าบัญชี ของลูกค้า
ทั้งนี้นายเอกพงษ์ยอมรับต่อ บล.ธนชาตว่าตนเองมีความเครียดเรื่องผลการดำเนินงาน จึงซื้อขายหุ้นในบัญชีหลักทรัพย์ของลูกค้าโดยลูกค้าไม่ได้สั่ง เพื่อสร้างผลงาน
การตัดสินใจซื้อขายหลักทรัพย์ในบัญชีหลักทรัพย์ของผู้ลงทุนเพื่อประโยชน์ของผู้ลงทุนโดยผู้ลงทุนไม่ได้สั่ง  การแสวงหาผลประโยชน์จากผู้ลงทุนโดยอาศัยโอกาสในการปฏิบัติงาน และการนำทรัพย์สินของผู้ลงทุนไปใช้ประโยชน์ เป็นการฝ่าฝืนหรือไม่ปฏิบัติตามข้อ 20(1) และข้อ 20(2) แห่งประกาศคณะกรรมการกำกับตลาดทุน ที่ ทลธ. 3/2555  เรื่องการให้ความเห็นชอบบุคลากรของผู้ประกอบธุรกิจเพื่อปฏิบัติหน้าที่วิเคราะห์การลงทุนและแนะนำการลงทุน ลงวันที่ 18 มกราคม พ.ศ. 2555
แต่เนื่องจากการได้รับความเห็นชอบเป็นผู้แนะนำการลงทุนด้านหลักทรัพย์ของนายเอกพงษ์ได้สิ้นสุดลงเพราะเหตุครบอายุการให้ความเห็นชอบ  ก.ล.ต. จึงกำหนดระยะเวลาในการรับพิจารณาคำขอความเห็นชอบเป็นบุคลากรในธุรกิจตลาดทุนของนายเอกพงษ์ เป็นเวลา 2 ปี แต่เมื่อคำนึงถึงกรณีที่ บล.ธนชาต ได้ลงโทษพักการปฏิบัติหน้าที่ของนายเอกพงษ์แล้ว 16 วัน จึงกำหนดระยะเวลาในการรับพิจารณาคำขอความเห็นชอบเป็นบุคลากรในธุรกิจตลาดทุน เมื่อพ้นระยะเวลา 1 ปี 11 เดือน 14 วัน นับตั้งแต่วันที่ 20 ธันวาคม 2556
MThai News
