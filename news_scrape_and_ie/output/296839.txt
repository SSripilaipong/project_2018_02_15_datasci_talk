คนไทยได้เฮรับปีใหม่ คณะกรรมการการเลือกตั้ง (กกต.) ต่ออายุลดภาษีสรรพสามิตน้ำมันดีเซล 5 บาทต่อลิตรในเดือนมกราคม มั่นใจราคาไม่ขึ้นพรวดพราด
นายภุชงค์ นุตราวงศ์ เลขาธิการคณะกรรมการการเลือกตั้ง (กกต.) เปิดเผยกรณีการต่ออายุลดภาษีสรรพสามิตน้ำมันดีเซลที่จะสิ้นสุดภายในเดือนธันวาคม 2556 ว่า ที่ประชุม กกต. ได้มีมติเห็นชอบตามที่กระทรวงการคลังทำเรื่องปรึกษามา คือให้ต่ออายุการลดภาษีสรรพสามิตน้ำมันดีเซล 5 บาทต่อลิตรในเดือนมกราคม 2557 นี้
โดยจะพิจารณาต่ออายุเดือนต่อเดือน เพราะแม้ว่าจะเป็นคณะรัฐมนตรี(ครม.)รักษาการ แต่เนื่องจากเรื่องภาษีสรรพสามิตดีเซลไม่ใช่เรื่องใหม่ เป็นเรื่องที่ดำเนินการต่อเนื่องมาตั้งแต่ ครม. พรรคประชาธิปัตย์เมื่อเดือนเมษายน 2554 หากมาตรการดังกล่าวไม่สามารถยืดอายุออกไปได้ จะทำให้ประชาชนมีรายจ่ายเพิ่มขึ้นเกือบ 1 หมื่นล้านบาทต่อปี อย่างไรก็ตาม กกต.ได้ทำหนังสือแจ้งต่อกระทรวงการคลังไปแล้ว
ขณะที่นายทองอยู่ คงขันธ์ ที่ปรึกษาสหพันธ์การขนส่งทางบกแห่งประเทศไทย เปิดเผยว่า เรียกร้องให้ คณะกรรมการเลือกตั้ง (กกต.) และ คณะรัฐมนตรี(ครม.)รักษาการ เห็นชอบต่ออายุการลดภาษีสรรพสามิตน้ำมันดีเซล เนื่องจากเป็นความเดือดร้อนของประชาชน หากไม่ต่ออายุราคาน้ำมันจะปรับขึ้นพรวดเกือบ 6 บาทต่อลิตร ทำให้ราคาดีเซลขึ้นมาอยู่ที่ 35 บาทต่อลิตร และประชาชนจะเดือดร้อนทั้งระบบ ทั้งค่าขนส่งสินค้า ค่ารถสาธารณะ ค่ารถเมล์ ค่าเรือ เกษตรกร ค่าไฟฟ้า
โดย ครม.ควรเห็นชอบ ต่ออายุลดภาษีดีเซล อย่างน้อย 2-3 เดือน เพื่อรอ ครม.ชุดใหม่ที่มาจากการเลือกตั้งเข้ามาตัดสินใจว่าจะทยอยขึ้นภาษีสรรพสามิตดีเซลหรือไม่อย่างไร แม้ว่าเรื่องภาษีจะเป็นเรื่องนโยบายที่ ครม.รักษาการไม่ควรอนุมัติตามมารยาท
แต่เรื่องนี้ถือว่าเป็นความเดือดร้อนด้านค่าครองชีพของคนทั้งประเทศ จึงไม่ควรนำเรื่องความขัดแย้งทางการเมืองมาซ้ำเติมปัญหาแก่ประชาชน และความจริงแล้วการลดภาษีเป็นเรื่องที่รัฐบาลพรรคเพื่อไทยดำเนินการต่อเนื่องจากรัฐบาลพรรคประชาธิปัตย์ จึงไม่ใช่เรื่องเกิดความได้เปรียบหรือเสียเปรียบทางการเมืองแต่อย่างใด
MThai News
