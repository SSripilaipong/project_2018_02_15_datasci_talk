ชัชชาติ ขึ้นตรวจรถไฟฟ้าบีทีเอส หลังเกิดขัดข้องต้องหยุดให้บริการครึ่งวัน ชี้เรียบร้อยดี เร่งหารือแก้ปัญหาระยะยาว ไม่ให้หยุดบริการนานเกิน

นายชัชชาติ สิทธิพันธุ์ รัฐมนตรีว่าการกระทรวงคมนาคม ขึ้นรถไฟฟ้าบีทีเอส เดินทางจากสายอ่อนนุชไปลงที่อนุสาวรีย์ชัยสมรภูมิ โดยนายชัชชาติ เปิดเผยว่า มาเป็นผู้โดยสารรถไฟฟ้าบีทีเอส เพื่อตรวจสอบความเรียบร้อยในการให้บริการ หลังเมื่อวานนี้เกิดปัญหาขัดข้องทางเทคนิค จนต้องหยุดให้บริการไปนานถึงครึ่งวัน ซึ่งวันนี้ทุกอย่างเป็นไปด้วยความเรียบร้อย
รัฐมนตรีว่าการกระทรวงคมนาคม ยอมรับว่า ปัญหาอาจจะเกิดขึ้นได้อีก เพราะเป็นเรื่องเทคนิค แต่จะหารือกับผู้ที่เกี่ยวข้อง พยายามแก้ไขปัญหาโดยเร็ว หากเกิดข้อขัดข้องขึ้นอีก จะไม่ให้ใช้เวลาแก้ไขยาวนานถึงครึ่งวันแบบวานนี้ (24 ธ.ค.2556)
นายชัชชาติ ลงรถไฟฟ้าที่อนุสาวรีย์ชัยฯ ไปต่อรถเมล์สาย 8 เพื่อเดินทางไปยังกรมการขนส่งทางบก ซึ่งเป็นที่ทำการชั่วคราวของกระทรวงคมนาคม พร้อมกับบอกด้วยว่า จะไปตรวจสอบกล่องรับเรื่องราวร้องทุกข์ที่ติดตั้งไว้ก่อนหน้านี้ เพื่อดูว่า มีเรื่องร้องเรียนใดๆ เพิ่มเติมหรือไม่ รวมทั้งไปติดตามตรวจสอบว่า ปัญหาที่เคยขอให้แก้ไขได้มีการสนองตอบจากรถเมล์สายนี้ไปแล้วหรือยัง
ส่วนประเด็นทางการเมือง แม้ตนไม่มีรายชื่อนายชัชชาติในกลุ่ม ส.ส.บัญชีรายชื่อพรรคเพื่อไทย ก็มองว่า เป็นมติพรรคและไม่รู้สึกน้อยใจ อยู่ที่ไหนก็ทำงานได้ ส่วนตัวมองว่า พรรคคงต้องการสายกฎหมายและคนที่เก่งในสภามาช่วยมากกว่า นอกจากนี้ ยังไม่สามารถบอกว่า ถูกวางตัวเป็นรัฐมนตรีหรือไม่ หากพรรคชนะการเลือกตั้ง
MThai News
