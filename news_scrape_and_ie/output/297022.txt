ครม.ขยายเวลาโครงการช่วยเหลือทางการเงินแก่ผู้ประกอบกิจการใน 3 จังหวัดชายแดนใต้อีก 1 ปี

ที่ประชุมคณะรัฐมนตรี (ครม.)วันนี้(25 ธ.ค.56) เห็นชอบให้ขยายระยะเวลาโครงการให้ความช่วยเหลือทางการเงินแก่ผู้ประกอบกิจการใน 3 จังหวัดชายแดนภาคใต้ ออกไปอีก 1 ปี โดยเริ่มตั้งแต่วันที่ 1 ม.ค.-31 ธ.ค.57 วงเงินรวม 25,000 ล้านบาท โดยให้ธนาคารออมสินเป็นผู้ดำเนินโครงการต่อไป โดยใช้หลักเกณฑ์และเงื่อนไขเดิมตามที่ ครม.ได้อนุมัติเมื่อวันที่ 2 มิ.ย.53
พร้อมกันนี้ยังอนุมัติงบประมาณในการชดเชยส่วนต่างของอัตราดอกเบี้ยให้ธนาคารออมสินตามหลักเกณฑ์เดิม คือ คำนวณจากต้นทุนอัตราดอกเบี้ยเงินฝากประจำสูงสุด 12 เดือนของธนาคารออมสิน บวกค่าใช้จ่ายในการดำเนินงาน(ร้อยละ 0.98) หักผลตอบแทนที่ได้รับจากการให้สถาบันการเงินกู้เงินในอัตราดอกเบี้ยร้อยละ 0.01 ต่อปี ซึ่งปัจจุบันอัตราดอกเบี้ยเงินฝากเฉลี่ย 12 เดือนของธนาคารออมสิน อยู่ที่ร้อยละ 3 รวมเป็นวงเงินที่ขอรับการชดเชยจากรัฐบาลประมาณ 992.50 ล้านบาท ทั้งนี้ให้เบิกจ่ายตามที่เกิดขึ้นจริง
โครงการดังกล่าวได้ดำเนินการต่อเนื่องมาตั้งแต่ปี 2548 ในรูปแบบสินเชื่ออัตราดอกเบี้ยผ่อนปรน โดยช่วงปี 48-53 ดำเนินการโดยธนาคารแห่งประเทศไทย ซึ่งรัฐบาลไม่ต้องชดเชยแต่อย่างใด สำหรับในช่วงปี 53-56 ดำเนินการโดยธนาคารออมสิน ซึ่งรัฐบาลมีภาระต้องชดเชยส่วนต่างของอัตราดอกเบี้ย ทั้งนี้ เพื่อบรรเทาภาระดอกเบี้ยให้กับผู้ประกอบกิจการเพื่อการสนับสนุนให้เกิดการค้าการลงทุนใน 3 จังหวัดชายแดนภาคใต้ และป้องกันการเคลื่อนย้ายถิ่นฐานของประชากรบางส่วน
MThai news

