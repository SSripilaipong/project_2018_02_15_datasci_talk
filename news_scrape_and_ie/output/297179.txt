ประมูลทีวีดิจิตอลเริ่มแล้วตั้งแต่ 9.30 น วันนี้ศึกแย่ง ช่องความคมชัดสูง (HD) และช่องวาไรตี้ความคมชัดมาตรฐาน ราคาเริ่มต้น 1,510 ล้านบาท บิ๊กทีวี และสื่อสาร ต่างตบเท้านำทีมสู้ศึกกันคึกคัก

ผู้สื่อข่าว MThai รายงานว่า เวลาประมาณ 9.30 น.กสทช.เริ่มชี้แจงขั้นตอนการประมูลทีวีดิจิตอล โดยผู้บริหารจากบริษัทต่างๆ ที่เข้าร่วมการประมูลคลื่นความถี่เริ่มทยอยมาถึงตั้งแต่เวลา 07.20 น.เพื่อเข้าการประมูลช่องรายการหมวดหมู่ทั่วไปแบบความคมชัดสูง (HD) และช่องวาไรตี้ความคมชัดมาตรฐาน หรือสแตนดาร์ดเดฟฟิเนชั่น 14 ใบอนุญาต ซึ่งส่วนใหญ่เป็นผู้บริหารระดับสูงที่มีอำนาจการตัดสินใจ อาทิ

บริษัท จีเอ็มเอ็ม เอชดี ดิจิทัล ทีวี จำกัด โดยนายไพบูลย์ ดำรงชัยธรรม ประธานเจ้าหน้าที่บริหารจีเอ็มเอ็มกรุ๊ป เดินทางมาถึงในเวลาประมาณ 07.22 น. ด้วยสีหน้ายิ้มแย้มแจ่มใส โดยนายไพบูลย์ ให้สัมภาษณ์เพียงสั้นๆ ว่า พร้อมเข้าประมูลทั้งช่วงเช้าคือ การประมูลช่องรายการความคมชัดสูง (HD) และช่องรายการหมวดหมู่ทั่วไปความคมชัดปกติ (SD)
นางยิ่งลักษณ์ วัชรพล ประธานกรรมการเจ้าหน้าที่บริหาร บริษัท วัชรพล จำกัด และนายวัชร วัชรพล ประธานกรรมการ บริษัท ทริปเปิลวี บรอดคาสท์ จำกัด ผู้บริหารสถานีโทรทัศน์ไทยรัฐทีวี และคณะผู้บริหารของบริษัท ทริปเปิลวีฯ เดินทางมาด้วยสีหน้ายิ้มแย้ม ท่ามกลางสื่อมวลชนให้ความสนใจจำนวนมาก นอกจากนี้ยังมั่นใจในการเข้าร่วมประมูลครั้งนี้

ก่อนหน้านี้มี นายเอนก เพิ่มเสนีย์วงศ์ ผู้อำนวยการใหญ่ บริษัท อสมท จำกัด (มหาชน) ซึ่งจะเข้าประมูลใบอนุญาตถึง 3 ใบ เดินทางมาเข้าร่วมการประมูลด้วยตัวเองผู้บริหารของบริษัท บางกอกมีเดีย แอนด์ บรอดคาสติ้ง จำกัด จากกลุ่มปราสาททองโอสถ และ ผู้บริหารของบริษัท บีอีซี มัลติมีเดีย จำกัด ผู้บริหารสถานีโทรทัศน์ช่อง 3 และล่าสุดนายพลากร สมสุวรรณ MD บริษัท กรุงเทพโทรทัศน์และวิทยุ จำกัด ผู้บริหารสถานีโทรทัศน์กองทัพบกช่อง 7
บริษัท อมรินทร์ เทเลวิชั่น จำกัด ภายใต้การนำของทายาทตระกูล อุทกะพันธุ์ เดินทางมาเข้าร่วมประมูลด้วยตัวเอง ระบุว่าวันนี้พร้อมสู้เต็มที่บริษัท พีเอ็มกรุ๊ป จำกัด นายประยุทธ มหากิจศิริ นักธุรกิจชื่อดัง เดินทางมาเข้าร่วมประมูลด้วยตัวเอง พร้อมด้วยนายเฉลิมชัย มหากิจศิริ สีหน้าแจ่มใส ให้สัมภาษณ์ว่า “ไม่รู้สึกเครียดกับการประมูลครั้งนี้ ขณะที่ประยุทธ บอกว่า มาให้กำลังใจลูกชาย โดยมองว่าธุรกิจนี้เป็นธุรกิจที่มีอนาคตและมีประโยชน์ต่อสังคม สามารถเสริมธุรกิจจากที่มีอยู่ได้”

ทั้งนี้การเสนอราคาเพิ่มตามมูลค่าแต่ละช่องจะแตกต่างกัน โดยช่องวาไรตี้ไฮเดฟฟิเนชั่นราคาเริ่มต้น 1,510 ล้านบาท เคาะประมูลครั้งละ 10 ล้านบาท ช่องวาไรตี้สแตนดาร์ดเดฟฟิเนชั่นราคาเริ่มต้น 380 ล้านบาท เคาะประมูลครั้งละ 5 ล้านบาท ช่องข่าวสารสาระราคาเริ่มต้นประมูล 220 ล้านบาท และช่องเด็กและครอบครัวราคาเริ่มต้น 140 ล้านบาท เคาะประมูลครั้งละ 2 ล้านบาทเท่ากัน ใช้เวลาประมูล 60 นาที เสนอราคาได้ไม่จำกัด ส่วนวันพรุ่งนี้จะประมูลช่องข่าวสารสาระและช่องรายการเด็ก
MThai News
