สรรพากรเตรียมเก็บภาษีอาชีพอิสระ ทั้งแพทย์ นายหน้าขายตรง-ขายประกันชีวิต โรงเรียนกวดวิชา และตรวจการลดหย่อนภาษีของคณะบุคคล

นายสุทธิชัย  สังขมณี  อธิบดีกรมสรรพากร เผย กรมฯมีแผนที่จะจัดเก็บภาษีอาชีพอิสระเพิ่มขึ้น  เช่น แพทย์ เนื่องจากเป็นอาชีพที่มีฐานะดีและมีรายได้ช่องทาง ซึ่งปกติจะเสียภาษีเงินได้บุคคลธรรมดาตามภ.ง.ด. 90 และได้รับการลดหย่อนการเสียภาษีคณะบุคคล  ดังนั้นจะเข้าดูว่าการยื่นแบบเสียภาษีถูกต้องตามหลักเกณฑ์ที่กำหนดไว้หรือไม่  เพราะที่ผ่านมายอมรับว่าการวางแผนเสียภาษีของกลุ่มคนกลุ่มนี้มีไม่มากนักทั้งที่รายได้สูง
” การวางแผนภาษีเป็นเรื่องที่ดี และเราไม่ได้ว่าอะไร แต่มีหน้าที่ติดตามจัดเก็บให้ถูกต้องตามกฏหมาย ถ้าพบว่าอาชีพใดที่เสียภาษีไม่ถูกต้องก็ต้องติดตามรายได้กลับคืนมา”นายสุทธิชัย กล่าว
สำหรับขั้นตอนการตรวจสอบรายได้ของแพทย์ จะดูแนวโน้มของธุรกิจโรงพยาบาลซึ่งแพทย์ทำงานอยู่  และจะตรวจสอบตั้งแต่สัญญาที่โรงพยาบาลทำไว้กับแพทย์ด้วยว่ามีรูปแบบดำเนินการแบบใดบ้าง  มีรายได้เฉพาะจากการตรวจรักษา และการผ่าตัดหรือ แบ่งรายได้กับโรงพยาบาลอย่างไร ขณะที่โรงพยาบาลอาจได้ค่าเช่าและรายได้จากการขายยา ให้กับคลินิคที่แพทย์เปิดอยู่
อย่างไรก็ตาม  ก่อนหน้านี้ได้เสนอรัฐบาลแก้ไขร่างพรบ.การจัดเก็บภาษีคณะบุคคลและห้างหุ้นส่วนสามัญ เกี่ยวกับคำนิยามของคณะบุคคล การหักค่าใช้จ่ายของห้างหุ้นส่วนสามัญให้หักตามความเป็นจริง และกำหนดอัตราภาษีห้างหุ้นส่วนสามัญเก็บในอัตรา 20% ของรายได้  แต่เกิดเหตุการณ์ยุบสภาในวันที่ 9 ธ.ค.ทำให้ร่างพรบ.ดังกล่าวต้องตกไป  และต้องเสนอให้รัฐบาลใหม่เป็นผู้พิจารณา
นอกจากนี้ยังตรวจสอบโรงเรียนกวดวิชาว่า  ทำตามกฏเกณฑ์ที่กระทรวงศึกษาธิการกำหนดไว้หรือไม่   เช่น  ดูเงื่อนไขรายได้เป็นหลัก และหากสถานที่แห่งใดไม่ปฏิบัติตามกฏก็จะเก็บภาษีทันทีรวมทั้งดูด้วยว่าอาจารย์ที่สอนโรงเรียนกวดวิชาดังๆ มีรายได้มาจากไหนบ้างและเสียอัตราภาษีมากน้อยแค่ไหน เพราะบางแห่งไม่มีอาจาย์สอน แต่ส่งวีดีโอการสอนไปเปิดในต่างจังหวัดแทน แต่เก็บเงินจากการสอนกับนักเรียน
โดยจะดูเส้นทางการเงิน เช่น การโอนเงินผ่านบัญชีว่ามีมากน้อยแค่ไหน  ด้วยการขอความร่วมมือจากสถาบันการเงิน ในการตรวจสอบข้อมูลผู้ที่หลบเลี่ยงหนีภาษี จากปัจจุบันครูทั่วประเทศมีประมาณ 200,000 คน
“กวดวิชาอะไรเข้าข่ายช่องโหว่ของกฏหมายและไม่เข้าหลักเกณฑ์ได้รับยกเว้นจะเก็บหมด   ซึ่งปัจจุบันไม่รู้ว่าโรงเรียนกวดวิชามีจำนวนที่แท้จริงเท่าไหร่ แต่รู้ว่ามีจำนวนมาก    โดยที่ผ่านมาอาจารย์ที่สอนพิเศษเสียภาษีเฉพาะเงินได้บุคคลธรรมดา  เพราะได้รับเงินเดือนไม่ได้มีการเสียภาษีมูลค่าเพิ่ม(แวต)   ส่วนรายละเอียดเงื่อนไขต่าง ๆ คาดว่าได้ข้อสรุปที่ชัดเจนปีหน้า และต้องการให้กระทรวงศึกษาทบทวนการเรียนการสอนของนักเรียนทั่วประเทศ  เพื่อให้มาตรฐานเดียวกัน ”
สำหรับตัวแทนนายหน้าขายตรง เช่น  ขายประกันชีวิตที่ตั้งกลุ่มเป็นบริษัทนายหน้า เพราะต้องการได้รับการยกเว้นภาษีมูลค่าเพิ่ม เนื่องจากรายได้ไม่ถึงเกณฑ์ 1.8 ล้านบาทนั้น  จะขอความร่วมมือกับบริษัทประกันตรวจสอบข้อมูลของ หัวหน้าทีมไปหาลูกทีมว่า รายได้เป็นอย่างไร  เพราะที่ผ่านมาพบว่า  มีการหลีกเลี่ยงรายได้ที่แท้จริง  โดยไม่ให้รู้ว่ารายได้ที่รับมาทั้งหมดเป็นเท่าไร
ขณะเดียวกันจะตรวจสอบพ่อค้า-แม่ค้าหาบเร่แผงลอยที่ขายสินค้าในตลาดนัดด้วยว่ามีรายได้เป็นอย่างไร เพราะถือว่าเป็นอาชีพอิสระที่มีรายได้สูงเช่นกัน  แม้ว่าในปัจจุบันไม่ได้เสียภาษี  แต่บางรายที่ขายสินค้าในต่างจังหวัดจะถูกเรียกเก็บภาษีเทศบาลเป็นรายวันประมาณวันละ 10 บาท ซึ่งถือเป็นอัตราที่สูงหากเทียบกับอัตราเหมาจ่าย  ทั้งนี้ยังไม่สามารถบอกได้ว่าการจัดเก็บภาษีดังกล่าวจะทำให้รัฐมีรายได้เท่าไหร่  เพราะอยู่ระหว่างการศึกษาและประเมินตัวเลขคาดว่าได้ข้อสรุปชัดเจนในต้นปีหน้า
MThai News
