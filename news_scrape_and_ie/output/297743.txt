กกต.ให้เลื่อนประชาพิจารณ์โครงการน้ำ 3.5 แสนล้านบาท โดยให้รอหลังเลือกตั้ง

นายภุชงค์ นุชตราวงศ์ เลขาธิการคณะกรรมการการเลือกตั้ง(กกต.) กล่าวว่า กกต.ได้แจ้งไปยังสำนักปลัดสำนักนายกรัฐมนตรี ขอให้เลื่อนกระบวนการรับฟังความคิดเห็นจากประชาชน ในโครงการเพื่อออกแบบและก่อสร้างระบบ การบริหารจัดการทรัพยากรน้ำอย่างยั่งยืนและแก้ไขปัญหาอุทกภัยของประเทศ  3.5 แสนล้านบาท ออกไปก่อน จนกว่าจะเสร็จสิ้นการเลือกตั้ง  แม้การดำเนินการดังกล่าวจะไม่ได้เป็นการเบิกจ่ายงบประมาณ แต่อาจเกี่ยวเนื่องกับรัฐบาลในเรื่องการใช้ทรัพยากรทางราชการ ซึ่งอาจขัดกฎหมายรัฐธรรมนูญ มาตรา 181 จึงควรเลื่อนออกไป
โดยวานนี้(26 ธ.ค.) รองปลัดสำนักนายกรัฐมนตรี ได้มาหารือและชี้แจง ต่อกกต. ถึงการดำเนินโครงการดังกล่าว ซึ่งอยู่ระหว่างการรับฟังความคิดเห็นของประชาชน 77 จังหวัด ตามคำพิพากษาของศาลปกครอง โดยได้ดำเนินการไปแล้ว 74 จังหวัด แต่ ยังมีอีก 3 จังหวัด ที่ยังไม่ได้ดำเนินการ คือ นครปฐม,กาญจนบุรี และ กรุงเทพมหานคร จึงได้มาหารือกับกกต.ว่า ในช่วงการเลือกตั้งสามารถดำเนินการต่อได้หรือไม่  ซึ่งกกต.มีมติสมควรให้เลื่อนการทำประชาพิจารณ์ออกไปก่อน
