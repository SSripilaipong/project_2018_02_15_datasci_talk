กฟผ.มั่นใจแผนรับมือป้องกันไฟดับ พม่าหยุดจ่ายก๊าซ31ธ.ค.นี้ พร้อมปิดซ่อมบำรุง 15 วัน
นายสุธน บุญประสงค์ รองผู้ว่าการระบบส่ง การไฟฟ้าฝ่ายผลิตแห่งประเทศไทย (กฟผ.) เปิดเผยว่า   กฟผ. มีความพร้อมแล้วสำหรับมาตรการป้องกันมิให้เกิดผลกระทบต่อระบบไฟฟ้าของประเทศ ในช่วงที่สหภาพเมียนมาร์ (พม่า)หยุดส่งก๊าซเพื่อหยุดซ่อมบำรุงตามแผนงาน เป็นเวลา 15 วัน ระหว่างวันที่ 31 ธันวาคม 2556-14 มกราคม 2557 นี้  ส่งผลกระทบต่อการผลิตไฟฟ้าของโรงไฟฟ้าฝั่งตะวันตก ได้แก่ โรงไฟฟ้าพระนครใต้ โรงไฟฟ้าบางปะกง โรงไฟฟ้าพลังความร้อนราชบุรี โรงไฟฟ้าพลังความร้อนร่วมราชบุรี โรงไฟฟ้าพลังความร้อนร่วมราชบุรีเพาเวอร์ และ โรงไฟฟ้าไตรเอ็นเนอร์ยี่
โดยมีปริมาณก๊าซธรรมชาติที่หายไปประมาณ 1,100  ล้านลูกบาศก์ฟุตต่อวัน คิดเป็นกำลังผลิตไฟฟ้าประมาณ 3,๐๐๐ เมกะวัตต์ จากกำลังผลิตติดตั้งรวมประมาณ 33,๐๐๐ เมกะวัตต์ ซึ่ง กฟผ. มีการบริหารจัดการโดยปรับเปลี่ยนเชื้อเพลิงจากก๊าซธรรมชาติเป็นน้ำมันเตาและน้ำมันดีเซลแทน โดยคาดการณ์ว่าจะมีปริมาณการใช้น้ำมันเตา จำนวน 111.30 ล้านลิตร และน้ำมันดีเซล จำนวน 10.7 ล้านลิตร  ซึ่ง กฟผ. ได้สำรองน้ำมันทั้งน้ำมันเตาและน้ำมันดีเซลให้เพียงพอตลอดช่วงการทำงาน รวมทั้งรองรับกรณีที่งานเสร็จช้ากว่ากำหนดอีก 5 วัน
สำหรับในช่วงเวลาดังกล่าวเป็นช่วงเทศกาลปีใหม่  ประกอบกับสภาพอากาศที่หนาวเย็น ส่งผลให้ปริมาณความต้องการการใช้ไฟฟ้าไม่สูงมากนัก โดยในเบื้องต้นคาดว่าจะมีความต้องการใช้ไฟฟ้าสูงสุดไม่เกิน 23,000 เมกะวัตต์ (ซึ่งเป็นตัวเลข กฟผ.คาดการณ์ ซึ่งจะมีการเปลี่ยนแปลงไปตามสถานการณ์จริง) ด้วยกำลังผลิตสำรองที่มีอย่างเพียงพอและมีมาตรการสั่งการทดสอบเปลี่ยนเชื้อเพลิง เพื่อเพิ่มความมั่นคงในการผลิตไฟฟ้า กฟผ.จึงมั่นใจว่าผู้ใช้ไฟฟ้าจะไม่ได้รับผลกระทบจากการหยุดการส่งก๊าซในครั้งนี้
โดยการเตรียมการในครั้งนี้ กฟผ.ได้ร่วมมือกับหน่วยงานภาครัฐ และเอกชนในการทำหน้าที่ดูแลระบบไฟฟ้าของประเทศไทยให้มีความมั่นคง และมั่นใจได้ว่าจะมีกำลังผลิตสำรองเพียงพอต่อความต้องการใช้ไฟฟ้าในช่วงดังกล่าว อย่างไรก็ตาม กฟผ.ต้องขอความร่วมมือจากประชาชนในการช่วยกันรณรงค์ประหยัดไฟฟ้า เช่น ปิดไฟดวงที่ไม่ได้ใช้ ซึ่งจะเป็นการช่วยประเทศได้อีกทางหนึ่งด้วย
MThai news

