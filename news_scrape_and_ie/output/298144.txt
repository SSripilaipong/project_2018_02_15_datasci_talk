พาณิชย์ มั่นใจไตรมาสแรกของปีหน้าการส่งออกจะไม่ติดลบ จากแนวโน้มเศรษฐกิจโลกมีการฟื้นตัว

นางนันทวัลย์ ศกุนตนาค อธิบดีกรมส่งเสริมการค้าระหว่างประเทศ กระทรวงพาณิชย์ เปิดเผยว่า การส่งออกปีหน้าคาดว่าจะเติบโตไม่ต่ำกว่าร้อยละ 5 คิดเป็นมูลค่าประมาณ 2.4 แสนล้านดอลลาร์สหรัฐซึ่งก่อนหหน้านี้ได้มีการหารือร่วมกับหน่วยงานที่เกี่ยวข้องแล้วว่าสามารถทำได้ ตามปัจจัยเศรษฐกิจโลกที่ฟื้นตัว โดยที่ผ่านมา สินค้าส่งออกของไทยโดยเฉพาะสินค้าหลักปริมาณไม่ได้ลดลง
แต่ราคาสินค้าส่วนใหญ่ปรับลดลง จึงทำให้มูลค่าการส่งออกไม่ขยายตัวได้ตามที่คาด ส่วนสินค้าที่มียอดตกลงมา คือ กุ้ง เนื่องจากประสบปัญหาโรคกุ้ง หรือโรคตายด่วน ซึ่งทำให้เกษตรกรผู้เลี้ยงกุ้งได้รับผลกระทบและทำให้ปริมาณการส่งออกลดลงอย่างมาก แต่คาดว่าการส่งออกกุ้งในปีหน้าสถานการณ์จะดีขึ้นกว่าปีนี้แน่นอน
ขณะที่อุตสาหกรรมส่งออกที่ยังคงสร้างรายได้ให้กับประเทศในปีหน้า คาดว่ายังเป็นยานยนต์และชิ้นส่วน เครื่องปรับอากาศและสิ่งทอ ทั้งนี้ยังคงจะต้องติดตามปัจจัยต่าง ๆ ทั้งค่าเงินบาท ภาวะเศรษฐกิจโลก ทั้งสหรัฐอเมริกาและยุโรป ราคาสินค้าเกษตร และความเชื่อมั่นของคู่ค้า ซึ่งกระทรวงพาณิชย์จะพยายามผลักดันการส่งออกให้เต็มที่ โดยมั่นใจว่า การส่งออกในไตรมาศแรกของปีหน้าจะไม่ติดลบ
สำหรับในปี 2557 กระทรวงพาณิชย์ยังไม่มีการกำหนดเป้าหมายการส่งออกที่ชัดเจน โดยอาจต้องรอรัฐบาลชุดใหม่ ที่อาจต้องรอถึงช่วงปลายเดือนกุมภาพันธ์ หรือต้นเดือนมีนาคม 2557
MThai news
