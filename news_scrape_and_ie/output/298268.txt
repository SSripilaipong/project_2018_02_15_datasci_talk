ท่องเที่ยวเชียงใหม่คาดเงินสะพัดไม่ต่ำกว่าพันล้านช่วงเทศกาลปีใหม่ ส่วนสภาพการจราจร ติดหนัก โดยเฉพาะดอยสุเทพ เหตุแม่ค้าประท้วงรถแดงวิ่งแทนรถส่วนตัว

ผู้สื่อข่าวรายงานว่นายวิสูตร บัวชุม ผู้อำนวยการการท่องเที่ยวแห่งประเทศไทย (ททท.) สำนักงานเชียงใหม่ เปิดเผยว่า ในช่วงเช้าวันที่ 30 ธ.ค. 56 ซึ่งเป็นห้วงเทศกาลส่งท้ายปีเก่าต้อนรับปีใหม่ สถานที่ที่นักท่องเที่ยวนิยมไปมากที่สุด คือ อุทยานแห่งชาติดอยอินทนนท์ อ.จอมทอง จ.เชียงใหม่ รองลงมาคือ ดอยอ่างขาง, ดอยสุเทพ, พระตำหนักภูพิงคราชนิเวศน์, บ้านแม้วดอยปุย และอุทยานแห่งชาติห้วยน้ำดัง อ.แม่แตง จ.เชียงใหม่ โรงแรมใน จ.เชียงใหม่ 4 หมื่นกว่าห้องถูกจองเต็มไปจนถึงวันที่ 31 ธ.ค. 56 และวันที่ 1 ม.ค. 57 นักท่องเที่ยวก็จะทยอยกลับภูมิลำเนา
อย่างไรก็ตาม ในช่วงเทศกาลส่งท้ายปีเก่า ต้อนรับปีใหม่ ในช่วงวันหยุดยาวติดต่อกัน 5 วันนี้ ทำให้เศรษฐกิจใน จ.เชียงใหม่ ทั้งร้านขายของฝาก ของที่ระลึก งานขายของถนนคนเดิน ตลอดจนถึงน้ำพริกหนุ่ม ไส้อั่ว ย่านตลาดวโรรส ขายดีเป็นเทน้ำเทท่า ประชาชนต้องมาเข้าคิวซื้อกลับไปเป็นของฝาก คาดว่าจะมีเม็ดเงินสะพัดไม่ตำกว่า 1 พันล้านบาท
นอกจากนี้ ผู้สื่อข่าวยังรายงานด้วยว่า การจราจรบนเส้นทางขึ้นดอยต่างๆ ทั้งดอยอินทนนท์และดอยสุเทพ ได้มีนักท่องเที่ยวเดินทางไปท่องเที่ยวเป็นจำนวนมาก ส่งผลให้การจราจรบนยอดดอยติดขัดในบางเวลา โดยเฉพาะดอยสุเทพ ทางตำรวจจราจรได้ห้ามนำรถส่วนบุคคลป้ายทะเบียนต่างจังหวัดขึ้นไป ให้ไปใช้รถรับจ้างสาธารณะแทน ส่งผลให้พ่อค้าแม่ค้าบนดอยสุเทพขาดรายได้ จึงปิดถนนประท้วง ยิ่งทำให้การจราจรติดขัดมาก ล่าสุดจึงแก้ปัญหาด้วยการให้รุฃถยนต์ส่วนต้วข้นบนดอยสุเทพได้ในบางเวลา เพื่อให้นักท่องเที่ยวขึ้นไปสักการะครูบาศรวิชัย และพระธาตุดอยสุเทพได้สะดวก
MThai News
