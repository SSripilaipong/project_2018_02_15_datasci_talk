แบงก์ชาติ ชี้ 4 ปัจจัยหลัก กดค่าเงินบาทลงที่ 32.94 บาท/ดอลลาร์สหรัฐ วันนี้ต่ำสุดในรอบ 3 ปีอีกครั้ง  การเมืองวุ่นยังมีผล แต่ระบบการเงินพร้อมรับมือไม่ชัทดาวน์แม้ปิด กทม.

นางรุ่ง มัลลิกะมาส โฆษกธนาคารแห่งประเทศไทย (ธปท.) เผยค่าเงินบาทที่อ่อนค่าลงถึง 32.94 บาท/ดอลลาร์สหรัฐ ในวันนี้ เกิดจาก 4 ปัจจัยหลัก ประกอบด้วย เศรษฐกิจสหรัฐที่ฟื้นตัวชัดเจนมากขึ้น ทำให้คาดการณ์ว่า ธนาคารกลางสหรัฐ (เฟด) จะลดมาตรการอัดฉีดสภาพคล่อง (QE) ตลาดเงินและตลาดหุ้นหลายประเทศยังปิดทำการอยู่ ทำให้ธุรกรรมเบาบาง เงินบาทเคลื่อนไหวแกว่งตัวมาก รวมทั้งเป็นช่วงที่กองทุนต่างๆ ปรับสัดส่วนการลงทุนเข้าไปลงทุนในตลาดหุ้นประเทศพัฒนาแล้วมากขึ้น ทำให้มีแรงขายหุ้นไทยจนลดลงมากกว่าประเทศเพื่อนบ้าน รวมทั้งปัญหาการเมืองในประเทศที่ยังกดดันบรรยากาศการลงทุน
แนวโน้มค่าเงินบาทในระยะต่อไป เชื่อว่าค่าเงินบาทมีโอกาสเคลื่อนไหวได้ทั้ง 2 ทิศทาง ขึ้นอยู่กับสถานการณ์ที่เกี่ยวข้องว่าจะดีขึ้นหรือแย่ลงกว่าที่คาดการณ์ สำหรับเงินบาทอ่อนค่าจะมีผลทำให้เงินเฟ้อเพิ่มขึ้นหรือไม่ เชื่อว่าจะไม่ทำให้เงินเฟ้อเร่งตัวมาก เพราะสัดส่วนการนำเข้าคิดเป็น 20% ของการบริโภคสินค้าในประเทศ ขณะที่ค่าไฟและค่าก๊าซหุงต้มที่จะปรับขึ้นในปีนี้ เชื่อว่าผู้ประกอบการจะปรับขึ้นได้ไม่มากนัก ด้วยกำลังซื้อของผู้บริโภคมีน้อย ทำให้แรงกดดันเงินเฟ้อยังอยู่ในระดับต่ำ
ส่วนหนี้ครัวเรือนที่เพิ่มขึ้นจาก 79.2% ในไตรมาส 3 เป็น 80.1% ต่อจีดีพี ในไตรมาส 4 เกิดจากสินเชื่อรถยนต์ขยายตัวสูงขึ้นตามโครงการสินเชื่อรถยนต์คันแรก ซึ่ง ธปท.ไม่ได้มีความกังวลเพิ่มขึ้น แม้เศรษฐกิจชะลอตัว เพราะทั้งผู้กู้และผู้ปล่อยกู้มีความระมัดระวังมากขึ้น
ขณะที่อัตราดอกเบี้ยอยู่ในระดับต่ำ ทำให้ลดภาระให้กับผู้บริโภค ซึ่งหนี้ที่ไม่ก่อให้เกิดรายได้เพิ่มขึ้นเล็กน้อยเท่านั้น จาก 2.2 % ในเดือนตุลาคม เป็น 2.3% ในเดือนพฤศจิกายน ขณะที่ธนาคารพาณิชย์มีเงินสำรองและระมัดระวังในการปล่อยสินเชื่อรองรับการชะลอตัวของเศรษฐกิจอยู่แล้ว
นอกจากนี้โฆษก ธปท.ยังได้กล่าวถึง กลุ่ม กปปส. ที่ประกาศปิดกรุงเทพฯ ในวันที่ 13 มกราคมนี้ ยังไม่ทราบว่าเหตุการณ์จะเกิดขึ้นในลักษณะใด แต่เชื่อว่าภาคเอกชน สถาบันการเงิน และภาคธุรกิจ จะมีการเตรียมความพร้อมระบบสำรองข้อมูล และระบบชำระเงินไว้แล้ว โดยที่ผ่านมาก็สามารถผ่านวิกฤตต่างๆ ได้แน่นอน ทั้งสถานการณ์การเมือง และอุทกภัย ส่วนจะกระทบต่อเศรษฐกิจมากน้อยเพียงไรยังไม่สามารถประเมินได้เช่นกัน เพราะยังไม่ทราบว่าเหตุการณ์จะยืดเยื้อยาวนานเท่าใด
MThai News
