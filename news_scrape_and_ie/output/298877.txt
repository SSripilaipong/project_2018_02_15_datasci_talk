แบงก์ชาติเผย สิ้นปีหนี้ครัวเรือนพุ่งไม่หยุด ขยับขึ้นเป็น80.1% ของตัวเลขจีดีพี

นางรุ่ง มักลิกะมาส โฆษกธนาคารแห่งประเทศไทย (ธปท.) กล่าวว่า ในไตรมาสที่ 4 ของปี 2556 ที่ผ่านมา ตัวหนี้ครัวเรือนต่อผลิตภัณฑ์มวลรวมในประเทศ (จีดีพี) ของไทยได้ปรับเพิ่มขึ้นเล็กน้อย เป็น 80.1% จากระดับ 79.2% ในไตรมาสที่ 3 ที่ผ่านมา ส่วนหนึ่งเกิดขึ้นจากรายได้ของประชาชนที่คิดเป็นจีดีพีปรับลดลง และอีกส่วนหนึ่งเกิดขึ้นจากการกู้ยืมที่เพิ่มขึ้นในที่เศรษฐกิจไทยเข้าสู่ช่วงการชะลอตัวในปีที่ผ่านมา อย่างไรก็ตาม
ทั้งนี้เท่าที่ ธปท.ได้มีการติดตามสถานการณ์ยังไม่เป็นห่วงมากนัก เนื่องจากการกู้ยืมในส่วนของสินเชื่อบุคคลที่ไม่มีหลักประกัน เริ่มปรับตัวลดลงจากระดับที่เคยขยายตัวเพิ่มขึ้น 20-30% ในช่วงต้นปี ล่าสุดในเดือน พ.ย.ขยายตัวเพิ่มขึ้น 13.5% แสดงให้เห็นถึงความระมัดระวังในการใช้เงินทั้งของประชาชน และการระมัดระวังในการปล่อยสินเชื่อของระบบธนาคารพาณิชย์ ในขณะที่หนี้ที่ไม่ก่อให้เกิดรายได้ (เอ็นพีแอล) โดยรวมยังอยู่ในภาวะที่ไม่เพิ่มขึ้นมากนัก
“ตัวเลขหนี้เอ็นพีแอลล่าสุดเดือน พ.ย.อยู่ที่ระดับ 2.3% ของวงเงินสินเชื่อรวม เพิ่มขึ้นจากเดือนก่อนหน้า 0.1% โดยหนี้เอ็นพีแอลที่เพิ่มขึ้นมาจากสินเชื่อเช่าซื้อรถยนต์ที่มาจากโครงการรถยนต์คันแรก ที่มีการซื้อรถยนต์จำนวนมาก จึงอาจจะมีบางส่วนที่เป็นหนี้เอ็นพีแอลบ้าง โดยหากมองภาพรวมหนี้เอ็นพีแอล และหนี้ที่จับตามองเป็นพิเศษของสินเชื่อเช่าซื้อรถยนต์จะเห็นว่า เพิ่มขึ้นจาก 8.8% ในเดือน ต.ค.ที่ผ่านมา เพิ่มขึ้นมาอยู่ในระดับ 9.3% ในเดือน พ.ย.นี้”
โฆษก ธปท. กล่าวด้วยว่า ธปท.ไม่มีความกังวลว่า การปรับลดของอัตราดอกเบี้ยนโยบาย ซึ่งส่งผลให้อัตราดอกเบี้ยเงินกู้ลดลงในช่วงที่ผ่านมา จะส่งผลให้เกิดการขยายตัวของสินเชื่อบุคคลมากขึ้น เพราะเห็นความระมัดระวังของประชาชนที่มีมากขึ้น และส่วนที่ดีจากอัตราดอกเบี้ยที่ลดลงจะช่วยลดภาระการผ่อนส่งหนี้ของผู้กู้ที่กู้เงินมาแล้วในช่วงก่อนหน้าให้ลดลงด้วย
MThai news
