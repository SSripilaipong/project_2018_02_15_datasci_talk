“กิตติรัตน์ ณ ระนอง” ฟันธงตลาดหุ้นไทยตกมากอย่างผิดปกติ เหตุกังวลการเลือกตั้งไม่ชัดเจน ทั้งกั งวลเงินบาทอ่อนค่าสุดรอบ 4 ปี ทำนำเข้ามีปัญหา

นายกิตติรัตน์ ณ ระนอง รักษาการรองนายกรัฐมนตรีและรัฐมนตรีว่าการกระทรวงการคลัง เผยกรณีตลาดหุ้นไทยปรับตัวลงอย่างมากช่วงนี้ ระบุว่าเกิดจากความกังวลต่อสถานการณ์การเมืองเป็นหลัก โดยเฉพาะความไม่ชัดเจนของการเลือกตั้งว่าจะเกิดขึ้นหรือไม่ ทำให้นักลงทุนวิตกและขายหุ้นออกมา โดยเฉพาะนักลงทุนสถาบันซึ่งอยู่ใกล้ชิดสถานการณ์ เป็นผู้ขายสุทธิออกมา
นอกจากนี้ยังมีการทำชอร์ตเซล (ซื้อขายระยะสั้น) ของนักลงทุนบางกลุ่ม ในช่วงที่ยังไม่มี ความชัดเจนของสถานการณ์ทางการเมือง “ตลาดหุ้นที่ปรับตัวลงไปมาก ถือว่าไม่ปกติ ซึ่งสถานการณ์การเมืองยัง เป็นส่วนสำคัญ เพราะยังไม่มีความชัดเจนในเรื่องของการเลือกตั้ง ก็มีนักลงทุนส่วนหนึ่งที่ขายก่อนซื้อ หรือทำชอร์ตเซล
ยอมรับมีความกังวลว่าเศรษฐกิจในปีนี้จะชะลอตัว ภายหลังจากที่ปัญหาทางการเมืองยังไม่มีแนวทางแก้ปัญหาที่ชัดเจนจึงอยากจะขอร้องให้ฝ่ายที่เกี่ยวข้อง ร่วมหารือและเจรจาเพื่อคลี่คลายปัญหาอีกทั้งเริ่มกังวลเรื่องค่าเงินบาทที่กำลังอ่อนค่าลงมากขณะนี้เพราะจะส่งผลดีต่อการส่งออก แต่จะไปกระทบด้านอื่น เช่น นำเข้า
ด้านนักบริหารเงินจากธนาคารซีไอเอ็มบีไทย เปิดเผยว่า เมื่อเช้าวันนี้ (3 ม.ค.) เงินบาทอ่อนค่าทะลุ 33 บาทต่อดอลลาร์สหรัฐ มาอยู่ที่ระดับ 33.02-33.04 บาท/ดอลลาร์สหรัฐ ถือเป็นการอ่อนค่าสุดในรอบเกือบ 4 ปี อ่อนค่าต่อจากช่วงเย็นวานนี้ที่ปิดตลาดที่ระดับ 32.95-32.97 บาท/ดอลลาร์สหรัฐ
ทั้งนี้ สาเหตุที่เงินบาทอ่อนค่ามากในช่วงนี้มีปัจจัยกดดันสำคัญจากสถานการณ์ทางการเมืองในประเทศ ประกอบกับช่วงนี้ตัวเลขเศรษฐกิจของสหรัฐออกมาค่อนข้างดี จึงทำให้เงินดอลลาร์แข็งค่าขึ้นเมื่อเทียบกับค่าเงินสกุลอื่น
MThai News
