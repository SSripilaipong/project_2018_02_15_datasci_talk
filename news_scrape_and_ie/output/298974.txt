บมจ.เอไอ เอนเนอร์จี (AIE) “เชื่อขนมกินได้”หุ้นเทรดตัวแรกของปี ราคาในตลาดดีแน่ จากธุรกิจ ไบโอดีเซล และนำมันปาล์มโตแข็งแกร่ง

นายณรงค์ ธารีรัตนาวิบูลย์ ประธานกรรมการ บริษัท เอไอ เอนเนอร์จี จำกัด (มหาชน) (AIE) เผยบริษัทพร้อมเข้าซื้อขายในตลาดหลักทรัพย์เอ็ม เอ ไอ โดยถือเป็นหุ้นใหม่ตัวแรกของปี 2557 เชื่อมั่นว่านักลงทุนสนใจลงทุน โดยบริษัทเป็นผู้ผลิตและจำหน่ายน้ำมันไบโอดีเซลจากน้ำมันปาล์ม และน้ำมันปาล์มโอเลอีนผ่านกรรมวิธี ตรา “พาโมลา” ซึ่งมีพื้นฐานแข็งแกร่ง
วันที่ที่เปิดให้จองซื้อหุ้นครั้งแรก มีนักลงทุนสนใจจองซื้อจนหมดเกินกว่าจำนวนที่เราจะจัดสรรได้ ซึ่งนักลงทุนที่ไม่สามารถจองซื้อได้ เชื่อว่าจะเข้ามาซื้อในวันที่เปิดซื้อขายหุ้นวันแรก เพราะมองเห็นถึงปัจจัยพื้นฐาน และแนวโน้มทางธุรกิจที่จะเติบโตอย่างโดดเด่นในอนาคต เชื่อว่าจะไม่ทำให้นักลงทุนผิดหวัง
นายอนุรักษ์ ธารีรัตนาวิบูลย์ กรรมการผู้จัดการ บมจ. AIE กล่าวว่า หุ้น AIE ได้รับการตอบรับที่ดีจากนักลงทุน เพราะถือเป็นหุ้นที่มีปัจจัยพื้นฐานดี มีทิศทางการเติบโตที่ชัดเจนในอนาคต โดยในปี 2557 บริษัทฯ คาดว่าจะมีรายได้อยู่ที่ระดับ 6,000 ล้านบาท เนื่องจากบริษัทฯ ได้มีการทำสัญญาซื้อขายน้ำมันไบโอดีเซลล่วงหน้ากับผู้ค้าเชื้อเพลิงรายใหญ่แล้ว เชื่อว่านักลงทุนจะให้การตอบรับหุ้น AIE อย่างล้นหลาม ด้วยธุรกิจที่มีศักยภาพ มีความมั่นคงจากนโยบายภาครัฐที่สนับสนุนในเรื่องพลังงานทดแทน
ที่ผ่านมาบริษัทฯ มีปริมาณการขายน้ำมันไบโอดีเซลเพิ่มขึ้นอย่างต่อเนื่อง โดยปีนี้จะมีปริมาณการสั่งซื้อรวม 10-12 ล้านลิตรต่อเดือน และหลังจากที่บริษัทฯ เข้าซื้อขายในตลาดหลักทรัพย์เอ็ม เอ ไอแล้วจะส่งผลให้บริษัทฯ มีอัตราการเติบโตปีละ 20-30%
ในปี 2557 บริษัทฯ จะนำเงินที่ได้จากการระดมทุนมาซื้อเครื่องจักรเพื่อเพิ่มกำลังการผลิตเป็น 5.5 แสนลิตรต่อวัน ซึ่งคาดว่าจะดำเนินการแล้วเสร็จภายในไตรมาสที่ 1/2557 รวมถึงการก่อสร้างถังเก็บน้ำมันความจุ 2 ล้านลิตร เพิ่มอีกจำนวน 6 ถัง เพื่อเพิ่มกำลังการผลิต รองรับความต้องการของตลาดที่เพิ่มสูงขึ้น
นายสมภพ ศักดิ์พันธ์พนม ประธานเจ้าหน้าที่บริหาร บริษัท แอสเซท โปร แมเนจเม้นท์ จำกัด (APM) ในฐานะบริษัทที่ปรึกษาทางการเงิน กล่าวว่า หุ้น AIE จะได้รับความสนใจจากนักลงทุนอย่างล้นหลามเมื่อเข้าซื้อขายวันแรกในตลาดหลักทรัพย์ MAI แม้จะต้องเผชิญกับสภาวะตลาดหุ้นที่ผันผวน เพราะกำหนดราคาที่เหมาะสม
อีกทั้งปัจจัยพื้นฐานดี ทำให้เป็นที่ดึงดูดใจของนักลงทุน ผนวกกับวิสัยทัศน์ของทีมผู้บริหาร รวมถึงแผนการดำเนินงานที่ชัดเจน บุคลากรมีความรู้ความสามารถ ที่ผลักดันให้บริษัทฯ มีการเติบโตไปข้างหน้า จึงมั่นใจว่าหุ้น AIE จะเป็นหุ้นอีกหนึ่งตัวที่ไม่ทำให้นักลงทุนผิดหวัง
MThai News
