ส.อ.ท.ชี้ค่าเงินบาทอ่อน หนุนส่งออกเพิ่ม ชดเชยจากปัญหาการเมือง คาดส่งออกอาหารปี”57ทะลุ1ล้านล้านบาท

นายวิศิษฏ์ ลิ้มประนะ รองประธานสภาอุตสาหกรรมแห่งประเทศไทย(ส.อ.ท.) และประธานกลุ่มอุตสาหกรรมอาหาร เปิดเผยว่า การที่เงินบาทอ่อนค่าลงมาใกล้ระดับ 33 บาท/ดอลลาร์ ถือเป็นโอกาสของผู้ส่งออก โดยเฉพาะกลุ่มผู้ส่งออกสินค้าเกษตร ซึ่งส่วนใหญ่มีส่วนต่างผลกำไรต่ำ หากอัตราแลกเปลี่ยนเปลี่ยนแปลงเพียงเล็กน้อยก็กระทบต่อกำไร
ทั้งนี้ ระดับค่าเงินบาทที่ 31-32 บาทเช่นปัจจุบันถือว่าเปิดช่องให้ผู้ส่งออกนำไปเสนอราคากับคู่ค้าเพื่อแข่งขันกับคู่แข่งได้ เทียบกับช่วงที่เงินบาทอยู่ที่ 29-30 บาท/ดอลลาร์ ที่แทบจะไปแข่งขันราคาไม่ได้เลย แต่การที่ค่าเงินอ่อนก็มีผลกระทบอีกด้านหนึ่งคือทำให้ราคาสินค้านำเข้าสูงขึ้น อาจทำให้สินค้าที่นำเข้าเพื่อมาขายในประเทศอาจจะปรับตัวขึ้นได้ แต่กรณีของน้ำมันคงไม่ปรับขึ้นเพราะแม้ค่าเงินอ่อนแต่ราคาน้ำมันในตลาดโลกยังอยู่ในขาลง
“ถ้าแบงก์ชาติสามารถดูแลเสถียรภาพเงินบาทให้อยู่ในระดับปัจจุบันได้ในระยะยาวได้จะเป็นโอกาสที่ดีมากของผู้ส่งออกที่จะส่งออกได้มากขึ้นเข้ามาชดเชยยอดขายในประเทศที่ลดลงเนื่องจากการบริโภคที่ซบเซาจากผลกระทบจากความขัดแย้งทางการเมือง”นายวิศิษฎ์ กล่าว
สำหรับการส่งออกอาหารปี 2557 เชื่อว่าจะมีมูลค่าถึง 1 ล้านล้านบาทได้ หลังจากกลุ่มที่เคยมีปัญหากลับมาส่งออกได้มากอีกครั้ง เช่น กุ้ง ที่เริ่มฟื้นตัวจากโรคตายด่วน(อีเอ็มเอส) ขณะที่ตลาดยังมีความต้องการสูงทั้งในยุโรปและอเมริกา ขณะที่ไก่ ญี่ปุ่นก็กลับมานำเข้าจากไทย ตลาดเกาหลีและตะวันออกกลางก็ขยายตัวได้ดี
ขณะที่ข้าวที่มีการส่งออกหดตัวอย่างมากในปีที่ผ่านมา ยังต้องจับตาว่ารัฐบาลใหม่ที่จะเข้ามาจะมีการปรับเปลี่ยนนโยบายรับจำนำข้าวมีการปล่อยให้ข้าวไปอยู่ในมือเอกชนและเอกชนเป็นผู้ส่งออกหรือไม่
