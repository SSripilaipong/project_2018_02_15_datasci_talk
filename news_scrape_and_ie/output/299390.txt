บล.เมย์แบงก์ กิมเอ็ง ฟันธงหุ้นกลุ่มรับเหมาก่อสร้างราคาถูก เหตุวิกฤตการเมืองกดดันราคา แต่หุ้นอนาคตไกล จับตา CK, ITD และ STEC อนาคตไกลงานล้านมือ

บล.เมย์แบงก์ กิมเอ็ง วิเคราะห์ว่า กลุ่มรับเหมาก่อสร้าง เผชิญวิกฤตการเมือง ทำให้ราคาหุ้นได้ทรุดลงอย่างหนัก ซื้อขายต่ำกว่าค่าเฉลี่ย P/BV หรือ ราคาหุ้นปัจจุบัน / มุลค่าทางบัญชี และ P/E ก็ต่ำ หรือ(ราคาหุ้นต่อกำไรต่อหุ้นต่ำ) หุ้น CK มีค่า P/BV ที่ 1.38 เทียบกับค่าเฉลี่ยที่ 1.83 เท่า หุ้น ITD มีค่า P/BV ที่ 1.41 เท่า ต่ำกว่าค่าเฉลี่ยที่ 1.61 เท่า  หุ้น STEC มีค่า P/E 10.82 เท่า ต่ำกว่าค่าเฉลี่ย 21.72 เท่า ดังนั้น หุ้นในกลุ่มรับเหมานับว่าทรุดลงหนักจนมีราคาที่ถูก
อีกทั้งปีนี้จะมีประมูลรถไฟฟ้าสายสีเขียวเข้ม และสนามบินสุวรรณภูมิมีส่วนต่อขยาย ซึ่ง MRTA ได้ประกาศเชิญชวนประกวดราคาโครงการรถไฟฟ้าสายสีเขียวเข้ม หมอชิต – สะพานใหม่ – คูคต หลังครม.ได้อนุมัติโครงการนี้เมื่อวันที่ 15 ต.ค. 2556 และ บอร์ด MRTA ได้อนุมัติเมื่อวันที่ 21 พ.ย. 2556 โดยจะเปิดขายเอกสารประกวดราคา 2-15 ม.ค. 2557 และ ยื่นประมูลในวันที่ 11 เม.ย.  มีทั้งหมด 4 สัญญา รวม 2.9 หมื่นล้านบาท และ ส่วนสนามบินสุวรรณภูมิเฟส 2 มูลค่าโครงการ 6.2 หมื่นล้าน ซึ่ง ครม. ได้อนุมัติตั้งแต่ปี 2553 ปัจจุบันทางสนามบินฯกำลังอยู่ในช่วงของการออกแบบ โดยมีกำหนดจะเปิดในปี 2560 ดังนั้น คาดจะมีการเปิดประมูลได้ในไครมาส 3 ปี2557 นี้
สำหรับงานในมือ (Backlog) กลุ่มก่อสร้างสูงรองรับรายได้ 2-4 ปี  แต่บล.เมย์แบงก์ฯปรับประมาณการลง งานในมือ (Backlog) ของหุ้นในกลุ่มรับเหมาก่อสร้างสูงทำสถิติใหม่ คือ CK มีงานในมือ 1.4 แสนล้านบาท หรือเท่ากับรายได้ 4 ปีข้างหน้า  ITD มีงานในมือ 2 แสนล้านบาท (ไม่รวมโครงการน้ำ) รองรับรายได้ 4-5 ปี  STEC มีงานในมือ 5.6 หมื่นล้านบาท รองรับรายได้ 2 ปี
รวมถึง NWR มีงานในมือ 1.1 หมื่นล้านบาท รองรับรายได้ 1 ปีเศษๆ  อย่างไรก็ตามเราได้ปรับประมาณการกำไรลดลง เพื่อสะท้อนปัจจัยเสี่ยงทางการเมืองที่จะมีผลกระทบต่อโครงการต่างๆมีความล่าช้า  รวมถึงเราปรับราคาเป้าหมายลดลงโดยให้ซื้อขาย P/E และ P/BV ที่ต่ำลง  อย่างไรก็ตามเราคาดกำไรปกติปี 2557 จะยังเติบโต
ราคาหุ้นถูก  แต่การเมืองยังไร้ทางออกจึงกดดันต่อ: ราคาหุ้นกลุ่มรับเหมาก่อสร้างงานด้านโยธาหลักๆ คือ CK, ITD, STEC ปัจจุบันโดยพิจารณาเทียบกับ P/BV และ PE มีราคาที่ถูกอย่างมาก คือ ซื้อขายต่ำกว่าค่าเฉลี่ย  แต่สถานการณ์ทางการเมืองปัจจุบันยังไร้ทางออก จะยังส่งผลด้านลบต่อหุ้นในกลุ่มรับเหมาก่อสร้าง  ถ้าสถานการณ์การเมืองผ่อนคลาย คาดว่าจะเห็นราคาดีดกลับอย่างรุนแรงเช่นกัน เพราะ หุ้นกลุ่มนี้มีงานในมือ และ กำไรดีขึ้นเมื่อเทียบกับอดีต  รวมแล้วให้น้ำหนักการลงทุนแบค่อยเป็นค่อยไป
MThai News
