ตลาดหุ้นช่วงเช้าปิดลดลง 13.07 จุด มูลค่าการซื้อขาย 15,760.07 ล้านบาท เหตุการเมืองยังร้อนแรงฉุดดัชนีลงต่อเนื่อง

บล.ทิสโก้ (ประเทศไทย) ระบุว่าดัชนีตลาดหุ้นแกว่งผันผวนในกรอบจำกัด ตลาดหุ้นช่วงเช้าปิดลดลง 13.07 จุด มาอยู่ที่ระดับ 1,211.55 จุด มูลค่าการซื้อขาย 15,760.07 ล้านบาท ด้วยการเมืองยังคงกดดันบรรยากาศของการลงทุน ล่าสุด บริษัท Standard and Poor’s  หรือ (S&P’s) เผย ผลการจัดอันดับความน่าเชื่อถือของประเทศไทย ซึ่งควรจับตาความเสี่ยงทางการเมืองที่มีต่อภาวะเศรษฐกิจอย่างใกล้ชิด เพราะอาจกระทบต่ออันดับความน่าเชื่อถือ
โดยให้กรอบแนวรับและแนวต้านสำคัญบริเวณ 1,200-1,210 จุด และ 1,260-1,265 จุด ตามลำดับ และนักลงทุนควรเกาะติด กรณีคณะกรรมการป้องกันและปราบปรามการทุจริตแห่งชาติ (ป.ป.ช.)ชี้มูลความผิดกรณีการแก้ไขรัฐธรรมนูญที่มาของ ส.ส.และส.ว. ซึ่งจะมีขึ้นในวันที่ 7 ม.ค. และคำตัดสินศาลรัฐธรรมนูญ กรณี ส.ส.และส.ว.แก้ไขรธน.มาตรา 190 รวมทั้งการเริ่มไต่สวนกรณีร่างพ.ร.บ.กู้เงิน 2 ล้านล้านบาทที่อาจจะขัดต่อรัฐธรรมนูญหรือไม่ในวันที่ 8 ม.ค.
นายธนเดช รังษีธนานนท์ ผู้อำนวยการฝ่ายวิเคราะห์หลักทรัพย์ บล.กรุงศรี กล่าวว่า ตลาดหุ้นปรับตัวลงต่อเนื่อง โดยมีปัจจัยหลักมาจากเรื่องของการเมืองในประเทศ ซึ่งนักลงทุนกังวลต่อการชุมนุมที่อาจจะเกิดความเสี่ยงในเรื่องของการเผชิญหน้ากันระหว่างผู้ชุมนุมและตำรวจในสัปดาห์หน้า ทำให้ส่งผลกระทบต่อนื่องมาถึงความเชื่อมั่นด้านการใช้จ่ายและการลงทุน นักลงทุนจึงเลือกขายหุ้นออกมาเพื่อรอดูสถานการณ์ดังกล่าวให้มีความชัดเจนมากกว่านี้
MThai News
