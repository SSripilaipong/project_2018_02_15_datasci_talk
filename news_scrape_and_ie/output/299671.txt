คมนาคมเตรียมแผนรับมือ”ชัตดาวน์” ทดลองใช้จริง 2 ม.ค. ชี้จะกระทบการเดินทางกว่า 100 เส้นทาง

นายชัชชาติ สิทธิพันธุ์ รักษาการรัฐมนตรีว่าการกระทรวงคมนาคม เปิดเผยว่า การชุมนุมปิดการจราจรทั่วกรุงเทพฯ ที่จะเกิดขึ้นในวันที่ 13 มกราคมนี้ จะสร้างผลกระทบต่อการบริการขนส่งมวลชนใน 100 กว่าเส้นทาง ส่งผลกระทบต่อประชาชนกว่า 800,000 คน ซึ่งโดยส่วนตัวมองว่าเป็นการลิดรอนสิทธิขั้นพื้นฐานในการเดินทางของประชาชน และผู้ได้รับผลกระทบสูงสุด คือประชาชนทั่วไปที่ต้องเดินทาง โดยอยากให้กลุ่มผู้ชุมนุมทบทวนการกระทำ และเห็นใจประชาชนที่ได้รับผลกระทบจากการปิดการจราจร
ทั้งนี้ เบื้องต้นกระทรวงคมนาคมได้จัดตั้งศูนย์ควบคุมสถานการณ์ คอยดูแลการจราจร และจะส่งสัญญาณภาพจากกล้องซีซีทีวีแต่ละจุดไปยังสำนักงานตำรวจแห่งชาติ และแบ่งพื้นที่กรุงเทพฯ เป็น 5 ส่วน ได้แก่ พื้นที่กรุงเทพกลาง จุดที่เกิดการชุมนุม พื้นที่ทางทิศเหนือของตัวเมืองกรุงเทพฯ พื้นที่ทางทิศตะวันออกของตัวเมืองกรุงเทพฯ พื้นที่ทางทิศใต้ของตัวเมืองกรุงเทพฯ และพื้นที่ทางทิศตะวันตกของตัวเมืองกรุงเทพฯ ซึ่งจะจัดที่จอดรถให้กับประชาชน ใช้ระบบการขนส่งมวลชนทดแทน โดยได้ประสานงานกับหน่วยงานที่เกี่ยวข้องทุกส่วนแล้ว และจะสรุปแผนการดำเนินงานทั้งหมดภายในวันพรุ่งนี้ และจะเริ่มทดลองใช้จริงในวันพฤหัสบดีนี้
นายชัชชาติ กล่าวเพิ่มเติมว่า จะต้องคอยจับตาสถานการณ์การชุมนุม เพื่อปรับแผนให้สอดคล้องกับการชุมนุม เพื่ออำนวยความสะดวกในการเดินทางให้กับประชาชนได้มากที่สุด
MThai news
