เครือข่ายชาวนาภาคเหนือ กว่า 1,000 คน ชุมนุมปิดถนน เรียกร้องรัฐบาลจ่ายเงินจำนำข้าว   หลังนำข้าวเปลือกไปจำนำเป็นเวลา 5เดือนแล้ว

ผู้สื่อข่าวรายงานว่า กลุ่มเกษตรกรผู้ปลูกข้าวจาก อ.โพธิ์ประทับช้าง, อ.สามง่าม, อ.วชิรบารมี จ.พิจิตร ร่วมกับกลุ่มเกษตรกร จาก จ.กำแพงเพชร, จ.พิษณุโลก, จ.นครสวรรค์ และ จ.สุโขทัย กว่า1,000 คน ชุมนุมปิดถนนสาย 117 พิษณุโลก-นครสวรรค์ ขาล่องบริเวณหน้าที่ว่าการอำเภอวชิรบารมี จ.พิจิตร โดยการนำของ นายกิตติศักดิ์ รัตนวราหะ ประธานเครือข่ายชาวนาภาคเหนือตอนล่าง
เนื่องจากได้รับความเดือดร้อนจากการขายข้าวเปลือก ในโครงการจำนำข้าว ฤดูการผลิต 56/57 ที่ผ่านมา ประมาณ 5 เดือนแล้ว ชาวนาได้แต่ใบประทวนยังไม่ได้รับเงินจากธนาคารเพื่อการเกษตรและสหกรณ์ฯ(ธ.ก.ส.)และเรียกร้องให้จ่ายให้กับเกษตรกรหลายครั้ง แต่จนถึงขณะนี้ก็ยังไม่มีความคืบหน้า
และเมื่อเวลา 13.45 น. มีรายงานแจ้งว่า การชุมนุมปิดถนนดังกล่าว ส่งผลให้การจราจรติดขัด รถผ่านได้เพียง 1 ช่องทางโดยขณะนี้เจ้าหน้าที่ตำรวจภูธร จ.พิจิตรได้ระดมเจ้าหน้าที่ 1 กองร้อย เพื่ออำนวยความสะดวกการจราจร และแนะนำผู้ใช้เส้นทางดังกล่าวให้ใช้เส้นทางอื่นแทน
MThai news
