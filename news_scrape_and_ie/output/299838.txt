สภาผู้ส่งสินค้าทางเรือประเมินการเมืองไทยยืดเยื้อ กระทบการส่งออกสินค้าล่าช้า

นายนพพร เทพสิทธา ประธานสภาผู้ส่งสินค้าทางเรือแห่งประเทศไทย เผย สภาฯประเมินสถานการณ์ทางการเมืองขณะนี้เป็น 4 ระดับ โดยระดับ 4 การชุมนุมไม่มีทีท่าว่าจะจบ และมีแนวโน้มยืดเยื้อจนไม่สามารถตั้งรัฐบาลได้ หรือมีรัฐบาลแล้วก็ยังคงมีปัญหาจะส่งผลถึงความเชื่อมั่น กระทบต่อการส่งออกและการลงทุน ซึ่งเป็นสถานการณ์ที่น่าห่วงที่สุด แต่ขณะนี้ ประเมินสถานการณ์อยู่ระดับ 
0-1 แม้มีการประกาศปิดกรุงเทพฯ ในวันที่ 13 ม.ค.นี้
ส่วนแผนรับมือจากสถานการณ์ทางการเมืองที่เกิดขึ้นไม่ใช่ครั้งแรก ทำให้ผู้ส่งออกต่างมีประสบการณ์ในการเตรียมการรับมือ ประกอบกับประสบการณ์เหตุการณ์น้ำท่วมปี 2554 มาตรการที่ใช้ อาทิ เลื่อนหรือชะลอการส่งมอบสินค้าตามความเหมาะสมของแต่ละสินค้าและผู้สั่งซื้อ ซึ่งจะเริ่มเห็นผลชัดในสัปดาห์หน้า
ทั้งนี้ยอมรับว่าขณะนี้ผู้ซื้อสินค้าจากต่างประเทศมีความกังวล และได้สอบถามเข้ามาว่าจะสามารถส่งมอบสินค้าได้ตามกำหนดที่ตกลงไว้หรือไม่ ซึ่งผู้ส่งออกไทยได้ ยืนยันว่าจะส่งมอบสินค้าได้ตามกำหนด แต่ก็มีความเป็นไปได้ว่า ผู้ซื้อในต่างประเทศบางรายอยู่ในภาวะเฝ้าติดตามสถานการณ์อย่างใกล้ชิด ทำให้บางรายอาจปิดความเสี่ยงด้วยการกระจายแหล่งซื้อสินค้าไปยังประเทศคู่แข่งของไทยได้ใน 3 กลุ่มสินค้าคือ อาหาร สิ่งทอ และเครื่องใช้ไฟฟ้าที่สามารถนำเข้าทดแทนจากคู่แข่งได้
MThai News
