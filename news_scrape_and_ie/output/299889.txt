บีทีเอส ยืนยันความพร้อมรับมือ 13 ม.ค. ม็อบปิดกรุงเทพฯ เพิ่มเจ้าหน้าที่-เที่ยวเดินรถ-ช่องทางการขายตั๋ว

นายอาณัติ อาภาภิรม ประธานกรรมการฝ่ายจัดการ บริษัท ระบบขนส่งมวลชนกรุงเทพ จำกัด (มหาชน) หรือบีทีเอสซี เปิดเผยกับ ‘ไทยรัฐออนไลน์’ ว่า ในวันที่ 13 ม.ค.57 ที่จะมีการชัตดาวน์กรุงเทพฯ ของกลุ่ม กปปส.นั้น ทางบีทีเอสได้เตรียมแผนรองรับจำนวนผู้โดยสารที่คาดว่าจะต้องมีเพิ่มมากขึ้น โดยเตรียมรับมือในส่วนของการจำหน่ายตั๋วไว้ 4 วิธีด้วยกัน คือ 1. ซื้อตั๋วแบบ one day ผู้โดยสารสามารถเดินทางไป-กลับสถานีใดก็ได้ตลอดทั้งวัน ในราคา 130 บาท 2. สามารถซื้อได้จากเครื่องจำหน่ายตั๋วอัตโนมัติ 3. ซื้อแบบไป-กลับ โดยราคาจะขึ้นอยู่กับระยะทางของสถานีนั้นๆ 4. ซื้อตั๋วที่โต๊ะขายตั๋ว ที่จะมีการตั้งโต๊ะขายเพิ่มในแต่ละสถานี ซึ่งจำนวนของโต๊ะจำหน่ายจะมีมากหรือน้อย ขึ้นอยู่กับความหนาแน่นของผู้โดยสารของแต่ละสถานี
ตลอดระยะเวลาที่มีการชุมนุมของกลุ่ม กปปส. ยังไม่มีท่าทีที่จะเกิดความรุนแรงหรือความไม่ปลอดภัยต่อบีทีเอส จึงคาดการณ์ว่า คงจะไม่มีเหตุการณ์ซ้ำรอยเหมือนกับปี 2553 ที่มีกลุ่มแนวร่วมประชาธิปไตยต่อต้านเผด็จการแห่งชาติ (นปช.) นำยางรถยนต์ไปขวางรางวิ่งรถไฟฟ้าบีทีเอส ทำให้บีทีเอสต้องประกาศหยุดเดินรถ
ในเบื้องต้น ได้มีการวางมาตรการรักษาความปลอดภัยอย่างคุมเข้มมากขึ้น โดยเพิ่มกำลังเจ้าหน้าที่รักษาความปลอดภัยในสถานีที่มีแนวโน้มว่าจะเกิดสถานการณ์ที่ไม่ปลอดภัยหรือรุนแรง และยังมีการประสานงานกับเจ้าหน้าที่ตำรวจไว้อีกทางหนึ่ง ให้คอยดูแลในสถานีที่พบปัญหา เพราะจะได้รักษาความปลอดภัยและอำนวยความสะดวกให้แก่ผู้โดยสาร โดยจะมีเจ้าหน้าที่คอยประเมินสถานการณ์และติดต่อกันระหว่างสถานีทุกระยะ
หากสถานีที่มีผู้โดยสารจำนวนไม่มาก ก็จะแบ่งเจ้าหน้าที่ไปให้บริการในสถานีที่มีผู้โดยสารจำนวนมาก และจะติดต่อกับศูนย์กู้ชีพนเรนทร ให้คอยรองรับเหตุการณ์ฉุกเฉินอันเนื่องมาจากชุมนุมทางการเมือง
อย่างไรก็ตาม ในวันที่ 13 ม.ค. รถไฟฟ้าบีทีเอสจะเพิ่มความถี่การวิ่งรถให้มากที่สุดเท่าที่จะสามารถทำได้ ซึ่งสายสุขุมวิทมีทั้งหมด 35 ขบวน สายสีลม มีทั้งหมด 15 ขบวน ก็จะนำขึ้นมาวิ่งเต็มอัตราทุกขบวน ทั้งนี้ จะยังคงให้บริการตั้งแต่เวลา 06.00 น. ถึงเวลา 24.00 น. เช่นเดิม

MThai news
