“ซีพี ออลล์” ลงทุนเบาะๆ 30 ล้านบาท จัดตั้ง 24 Shopping เพิ่มช่องท่างขายผ่านโลกไซเบอร์ มั่นใจยอดขายปี 2557 พุ่ง 4,300 ล้านบาท

นายอำพา ยงพิศาลภพ รองกรรมการผู้จัดการ บริษัท ซีพี ออลล์ จำกัด (มหาชน) กล่าวว่า ทางบริษัทฯได้จัดตั้งบริษัทใหม่ในกลุ่มคือ บริษัท ทเวนตี้โฟร์ ช้อปปิ้ง จำกัด ( 24 Shopping) มีทุนจดทะเบียน 30 ล้านบาท ถือหุ้นโดยซีพีออลล์ 100% เพื่อแยกหน่วยธุรกิจเซเว่นแคตตาล็อกที่ทำมานานกว่า 15 ปีแล้วออกมาอยู่ภายใต้บริษัทใหม่เพื่อดำเนินธุรกิจชอปปิ้งอีคอมเมิร์ซเต็มตัว โดยเริ่มชื่อใหม่ตั้งแต่วันที่ 2 กุมภาพันธ์นี้
ทั้งนี้บริษัทฯใหม่จะมีช่องทางในการสั่งและจำหน่ายสินค้าผ่าน 4 ช่องทางหลักคือ 1.ทางหน้าร้านเซเว่นอีเลฟเว่เน (หรือแคตตาล็อกออนเชลฟ์) สัดส่วนมากกว่า 75% 2.จำหน่ายผ่านนิตยสารเซเว่นแคตตาล็อก (หรือแคตตาล็อกออนบุ๊ค) ขายเล่มละ 10 บาท ราย 2 เดือน ยอดพิมพ์ 400,000 เล่ม สัดส่วนยอดขาย 15% 3.การสั่งสินค้าผ่านศูนย์บริการลูกค้าสัมพันธ์ หรือคอลลเซ็นเตอร์ 4.จำหน่ายผ่านอี-คอมเมิร์ซ 4 เว๊บไซต์ สัดส่วน 5% คือ www.7Catalog.com, www.Shopat7.com, www.amuletat7.com และ www.booksmile.com และ 5.เป็นบริการพิเศษในการเป็นศูนย์กลางรับส่ง-จองและส่งมอบสินค้าพิเศษให้แก่หน่วยงานภาครัฐ เอกชน ทั่วประเทศ
“ทเวนตี้โฟร์ ช้อปปิ้ง” ยังมีนโยบายส่งเสริมสนับสนุนธุรกิจเอสเอ็มอีด้วยการเป็นช่องทางในการจำหน่ายสินค้า ซึ่งปัจจุบันมีเอสเอ็มอีนำสินค้ามาจำหน่ายผ่านเซเว่นแคตตาล็อกมากกว่า 100 ราย รวมเป็นสินค้ากว่า 2,000 รายการ โดยตั้งเป้าเพิ่มสินค้าขึ้นเป็น 30% ภายในปี 2557 และจะมีการพัฒนาการจัดส่งในรูปแบบของ Store Hub คือ การให้ผู้ประกอบการเอสเอ็มอีสามารถนำสินค้ามาเก็บไว้ที่ร้านเซเว่น อีเลฟเว่นในพื้นที่ใกล้เคียง เพื่อพักสินค้าชั่วคราวก่อนที่รถขนส่งจากศูนย์กระจายสินค้าส่วนกลางของเซเว่นแคตตาล็อกจะมารับเพื่อไปส่งต่ออีกทอดหนึ่ง มั่นใจว่าภายในสิ้นปีนี้จะมีรายได้รวม 4,300 ล้านบาท เพิ่มขึ้นจากปี 2556 ที่มีรายได้ 3,700 ล้านบาท
MThai News
