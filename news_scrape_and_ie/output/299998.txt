ตลาดหุ้นไทยวันนี้ (8 ม.ค.) เมื่อเวลา 10.00 น. ดัชนีปรับไปที่ระดับ 1,254.77 จุด ลดลง 7.59 จุด มูลค่าการซื้อขาย 1,554.11 ล้านบาท
นายถนอมศักดิ์ สหรัตน์ชัย ผู้ช่วยกรรมการผู้จัดการและหัวหน้าฝ่ายวิจัย บริษัทหลักทรัพย์ เคที ซีมิโก้ มองว่า ตลาดหุ้นวันนี้ยังมีโอกาสที่จะปรับตัวขึ้นได้อยู่ แต่น่าจะทำกำไรในระหว่างทางด้วย เพราะการเมืองยังไม่ได้มีอะไรที่ชัดเจนออกมา นักลงทุนต่างก็ยังรอดูเหตุการณ์การชุมนุมใหญ่ในวันจันทร์หน้า (13 ม.ค.) ซึ่งดูว่าจะมีการปะทะกันหรือไม่ เนื่องจากขณะนี้มีการพูดกันหนักขึ้น แม้แต่นักลงทุนต่างชาติเองเวลานี้ก็ยังไม่ได้ทำอะไร ยังเฝ้ามองว่าการเมืองจะจบอย่างไร
ขณะที่ตลาดหุ้นอื่นในภูมิภาคเอเชียเช้านี้ส่วนใหญ่จะไปในทางลบ ยกเว้นตลาดฮ่องกง และญี่ปุ่น โดยปัจจัยนอกประเทศตอนนี้ต่างรอดูรายละเอียดการประชุมเฟดที่จะออกมาคืนนี้ ซึ่งดูผลโหวตว่าจะมีกี่คนที่จะลดขนาดมาตรการ QE หากมีจำนวนมากก็อาจจะทำให้ลดขนาดมาตรการ QE อีกรอบในสิ้นเดือนนี้ได้  แนะนำรอดูไปก่อน และเมื่อราคาหุ้นปรับตัวขึ้นก็ทยอยขายทำกำไรก่อน  ส่วนกรอบการเคลื่อนไหวดัชนีตลาดหุ้นไทยวันนี้ คาดดัชนีสูงสุด (แนวต้าน) อยู่ที่ระดับ 1,280 จุด ซึ่งเป็นจุดที่เริ่มทยอยขายทำกำไรได้ ดัชนีต่ำสุด (แนวรับ) 1,250 จุด หากต่ำกว่านี้ให้ตัดขายหยุดขาดทุน
MThai news
