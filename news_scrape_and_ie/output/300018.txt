ธนาคารกสิกรไทย มั่นใจสินเชื่อปี 2557 โต 9หากจีดีพีโต 3.7% ย้ำพร้อมรับมือม็อบชัตดาวน์กรุงเทพ

นายธีรนันท์ ศรีหงศ์ กรรมการผู้จัดการ ธนาคารกสิกรไทย เผยเศรษฐกิจไทยปีนี้จะเติบโต 3.6-3.7% แต่คงมีปัจจัยเสี่ยงด้านการเมืองกดดันอยู่ ซึ่งถ้าหากการเมืองยืดเยื้อไปเกินกลางปี คาดว่าเศรษฐกิจปีนี้จะเติบโตได้เพียง 2-2.5%เท่านั้น แต่ยังอยู่ภายใต้การเติบโตของการส่งออกที่ 5-7% แต่ถ้าหากการส่งออกเติบโตได้ไม่ดีเท่าที่คาด เศรษฐกิจไทยปีนี้อาจจะเหลือการขยายตัวได้เพียง 0.5%
ทั้งนี้ธนาคารยังคงเป้าหมายในการปล่อยสินเชื่อที่ 9% หากจีดีพีโต 3.6-3.7% และธนาคารจะรักษาหนี้ NPL ไม่ให้เกิน 2.2% เพื่อควบคุมความเสี่ยงในภาวะเศรษฐกิจที่ชะลอตัว ส่วนค่าธรรมเนียมก็จะรักษาระดับไว้ที่ 10% ซึ่งคาดว่ากำไรปีนี้จะเติบโตไปในทิศทางเดียวกัน
ทิศทางของค่าเงินในปีนี้ คาดว่าจะมีความผันผวนและมีแนวโน้มที่จะไปในทิศทางอ่อนค่า โดยมาจาก 2 ปัจจัยหลัก คือ การเมืองในประเทศ และการปรับลดขนาดมาตรการผ่อนคลายทางการเงิน (QE)ของสหรัฐ ซึ่งจะทำให้เงินทุนไหลออกนอกประเทศ แต่ยังคงเชื่อว่าการส่งออกจะกลับมาฟื้นตัวได้ดี และในระยะต่อไปค่าเงินบาทก็อาจกลับมาแข็งค่าได้
สำหรับการชัตดาวน์กรุงเทพฯ ในวันที่ 13 ม.ค.2557 ขณะนี้ธนาคารมีความพร้อมในการจัดเตรียมรองรับกับเหตุการณ์การชุมนุมของกลุ่ม กปปส. โดยที่ผ่านมาธนาคารได้มีแผนรองรับสถานการณ์ 
ฉุกเฉินที่เรียกว่า BCP ซึ่งถือว่าได้มีการทดสอบในหลายวิกฤตแล้ว เช่น วิกฤติการเมืองปี 2553 และปัญหาน้ำท่วมปี 54 โดยจะสามารถให้บริการทางการเงินได้อย่างไม่ติดขัด และธนาคารยังมีสาขาและตู้ ATM มากเพียงพอที่จะรองรับจำนวนผู้ใช้บริการ
ขณะเดียวกัน ในบางพื้นที่ที่มีความเสี่ยงจากการชุมนุมนั้น ธนาคารได้เพิ่มการสำรองเงินสดทั้งในสาขาและตู้ ATM โดยเบื้องต้น ถ้าหากการชุมนุมยืดเยื้อ มองว่าจะไม่มีผลกระทบกับการให้บริการทางการเงินกับประชาชนทั่วไปได้ไม่ต่ำกว่า 7 วันทำการ ทั้งนี้ธนาคารยังไม่มีแนวทางที่จะปิดทำการสาขา ถ้าหากเหตุการณ์ไม่รุนแรงคาดว่าจะยังเปิดทำการได้ปกติ
นอกจากนี้ ธนาคารยังคงติดตามผลกระทบจากการเมืองอย่างต่อเนื่อง เนื่องจากยังไม่มีความชัดเจนว่าจะมีผลกระทบลุกลามไปถึงภาคส่วนใดบ้าง โดยในภาพรวมแล้วยังเห็นว่าธุรกิจในต่างจังหวัดยังเติบโตได้ดี ซึ่งทางธนาคารเน้นการปล่อยสินเชื่อในภูมิภาคมากกว่าในเขตกทม.เมื่อ 2-3 ปีที่ผ่านมา
MThai News
