ท็อปส์-เทสโก้ โลตัส และบิ๊กซี ยืนยันวันที่ 13 ม.ค. ชัตดาวน์กรุงเทพ เปิดทำการปกติ เตรียมเพิ่มสินค้าเข้าสต๊อก รับมือสถานการณ์ชุมนุม แจงลูกค้ายังไม่กักตุน
นางภัทรพร เพ็ญประพัฒน์ ผู้ช่วยกรรมการผู้จัดการใหญ่ สายการตลาดและประชาสัมพันธ์ บริษัท เซ็นทรัล ฟู้ด รีเทล กล่าวว่า ทางห้างได้เตรียมความพร้อมรับมือการชัตดาวน์กรุงเทพฯในวันที่ 13 ม.ค.โดยได้จัดประชุมเพื่อเตรียมการรับมือได้ทันเวลาซึ่งท็อปส์ ซูเปอร์ ทุกสาขายังเปิดทำการปกติ และขณะนี้ ได้มีการเพิ่มรอบของการส่งสินค้าเข้ามาในทุกๆ สาขาของกรุงเทพฯมากขึ้น เพื่อรองรับกำลังซื้อของผู้บริโภคในช่วงชัตดาวน์กรุงเทพฯ ซึ่งประเภทสินค้าที่จะเพิ่มในสต๊อกสินค้ามากกว่าประเภทอื่นๆ คือ สินค้าที่มีความจำเป็น เมื่อเกิดเหตุการณ์ฉุกเฉิน คือ ประเภทข้าวสาร อาหารแห้ง น้ำดื่ม
เบื้องต้น ไม่พบว่า ลูกค้ามีการกักตุนสินค้าแต่อย่างใด เพราะในช่วงสัปดาห์ที่ผ่านมา ยอดขายยังอยู่ในระดับปกติ ไม่แสดงสัญญาณว่า จะมีการกักตุนสินค้าใดๆ หากสถานการณ์ในวันที่ 13 ม.ค. ส่อแววว่าจะบานปลายรุนแรง จนทำให้ลูกค้าไม่สามารถเดินทางมาซื้อได้ด้วยตนเองได้ ก็สามารถสั่งซื้อสินค้าออนไลน์ได้ และรับ-ส่งสินค้าได้ที่บ้านทันที เมื่อมีการชำระเงิน ส่วนเรื่องมาตรการดูแลความปลอดภัย ทางศูนย์การค้าแต่ละสาขาย่อมมีการดูและรักษาความปลอดภัยให้กับลูกค้าเป็นอย่างดีอยู่แล้ว แต่ถึงอย่างไร วันที่ 13 ม.ค. ก็จะต้องประเมินสถานการณ์กันอีกที และถ้าหากว่าศูนย์การค้าในบางสาขาประเมินว่า ต้องปิดทำการชั่วคราว ทางท็อปส์ก็จะต้องปิดทำการตามไปด้วย
ทั้งนี้มี 5 สาขาจาก 29 สาขาที่ได้รับผลกระทบหนัก คือ 1.เซ็นทรัล ฟู้ด ฮอลล์ สาขาเซ็นทรัลเวิลด์ 2. ท็อปส์ ซูเปอร์สาขาราชวิถี 3. ท็อปส์ ซูเปอร์สาขาเซ็นจูรี่ 4. ท็อปส์ มาร์เก็ต สาขาสีลมคอมเพล็กซ์ 5. ท็อปส์ มาร์เก็ต สาขาสุขุมวิท19
ด้าน น.ส.สลิลลา สีหพันธุ์ รองประธานกรรมการฝ่ายกิจการบรรษัท เทสโก้ โลตัส เปิดเผยว่า ในวันที่ 13 ม.ค. ทางห้างสรรพสินค้าเทสโก้ โลตัส ยังคงเปิดทำการตามปกติ และกำลังทยอยเพิ่มสินค้าที่จำเป็นเข้ามาสต๊อกไว้ เช่น สินค้าประเภทอาหารแห้ง บะหมี่กึ่งสำเร็จรูป น้ำดื่ม
รวมทั้งต้องประเมินสถานการณ์ในวันชัตดาวน์กรุงเทพฯอีกทีว่า สาขาบางสาขาควรจะต้องปิดทำการหรือไม่ หากการชุมนุมเกิดความรุนแรง ซึ่งในเรื่องของการตัดสินใจเปิดหรือปิดทำการคาดว่า จะไม่เกิดปัญหา เนื่องจากแต่ละสาขามีประสบการณ์ในเรื่องของการรับมือในการชุมนุมแล้วทั้งสิ้น
ด้านนายกุฎาธาร นาควิโรจน์ ผู้อำนวยการฝ่ายองค์กรสัมพันธ์ บริษัท บิ๊กซี ซูเปอร์เซ็นเตอร์ จำกัด (มหาชน) ผู้บริหาร “บิ๊กซี” กล่าวว่า กระทรวงพาณิชย์ขอความร่วมมือให้ผู้ประกอบการเตรียมสินค้าไว้จำหน่ายให้เพียงพอกับความต้องการของผู้บริโภคที่อาจมีการซื้อสินค้าในปริมาณที่มากขึ้นในช่วงที่มีการชุมนุมทางการเมือง และขอไม่ให้ปรับขึ้นราคาสินค้า รวมทั้งกักตุนสินค้า ล่าสุดบิ๊กซีต้อง 
สต๊อกสินค้าเพิ่มขึ้นจากปกติ 3 สัปดาห์เป็น 4 สัปดาห์
MThai News
