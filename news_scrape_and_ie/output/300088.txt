พนักงานการบินไทยและกลุ่มนักบิน นัดแต่งชุดดำขับไล่ประธานบริษัทฯรับไม่ได้ที่ทำให้ขาดทุนอย่างหนัก

นายดำรงค์ ไวยคณี ประธานสหภาพแรงงานรัฐวิสาหกิจ บริษัทการบินไทย เปิดเผยว่า ในวันพรุ่งนี้ (9 ม.ค.57) กลุ่มสหภาพแรงงานฯการบินไทยนัดแต่งชุดดำ ส่วนสมาคมนักบินไทยใส่ชุดสีม่วง เพื่อแสดงสัญลักษณ์การขับไล่นายอำพน กิตติอำพน ประธานบอร์ดการบินไทย และต่อต้านการตั้งนายโชคชัย ปัญญายงค์ รองกรรมการผู้อำนวยการใหญ่ฝ่ายการพาณิชย์ รักษาการในตำแหน่งกรรมการผู้อำนวยการใหญ่
เนื่องจากรับไม่ได้กับการบริหารงานของทั้ง 2 คน ที่ทำให้บริษัทต้องประสบภาวะขาดทุนอย่างหนักในปีที่ผ่านมา และในวันที่ 10ม.ค. นี้จะนัดประชุมคณะกรรมการสหภาพฯ เพื่อกำหนดท่าทีการเคลื่อนไหวกดดัน รวมทั้งเร่งทวงถามคำตอบจากนายชัชชาติ สิทธิพันธุ์ รักษาการรัฐมนตรีว่าการกระทรวงคมนาคมอีกครั้ง ซึ่งจะอ้างว่าไม่มีอำนาจในการแก้ไขปัญหาการบินไทยไม่ได้ แม้เป็นรัฐบาลรักษาการ
ส่วนเหตุการณ์เที่ยวบินของการบินไทยที่ออกจากท่าอากาศยานสุวรรณภูมิเกือบ 60 เที่ยวบินเกิดความล่าช้ากว่ากำหนดเมื่อวันที่ 6 ม.ค. ที่ผ่านมา เนื่องจากการลาหยุดงานของพนักงานประจำและเอ้าท์ซอร์ทนั้น ยืนยันว่าไม่ใช่คำสั่งของสหภาพฯ แต่เป็นอารมณ์และความรู้สึกส่วนตัวของพนักงานแต่ละคนที่ทนไม่ไหวกับการบริหารของนายอำพนและนายโชคชัย ซึ่งสร้างกังวลถึงความไม่มั่นคงในการทำงานว่าในอนาคตอาจต้องตกงาน ทั้งนี้เชื่อว่าเหตุการณ์ในลักษณะดังกล่าวอาจมีความได้ว่าอาจต้องเกิดขึ้นอีก หากนายอำพนยังไม่ลาออกจากตำแหน่ง
MThai news
