อีกไม่กี่วันจะถึงวันที่ 13 ม.ค.ที่ กปปส.ประกาศ “ชัตดาวน์ กทม” ปิดกรุงเทพฯ ห้ามเข้า-ออกกันแล้ว หลายๆคนอาจะยัง มึนๆงงๆ อ้าวแล้วเราจะทำไงกันดี ทีมงาน MThai news  มีข้อแนะนำให้เตรียมความพร้อมกันง่ายๆ ถึงวันจริง จะได้ ชิลๆ ไม่มา นอยด์กันอีก
1.เรื่องการเดินทาง   เส้นทางที่กปปส. ประกาศจะปิดมี 7 เส้นทางคือ 1.ศูนย์ราชการ ถนนแจ้งวัฒนะ 2.ห้าแยกลาดพร้าว 3.อนุสาวรีย์ชัยฯ 4.สีแยกปทุมวัน 5.สวนลุมพินี 6.อโศก และ7.ราชประสงค์ เราจึงควรหลีกเลี่ยง  เส้นทางเหล่านี้ และไม่ควรขับรถเข้าไปด้วย เพราะประกันฯ ก็ออกมาบอกแล้วว่า จะไม่จ่ายค่าสินไหม หากรถได้รับความเสียหายจากม็อบ และก็ควรเติมน้ำมันรถไว้ให้พร้อม เผื่อปั๊มบางแห่งอาจหยุดให้บริการ ส่วนคนที่อาศัยอยู่ในพื้นที่ชุนุมหรือบริเวณใกล้เคียง แนะนำให้ใช้จักรยาน กับมอเตอร์ไซค์เพื่อความสะดวก

2.เงินทอง  ช่วงเวลาเช่นนี้ต้องมีเหลือสำรองยามฉุกเฉิน อย่าเผลอใช้หมดเสียก่อน ต้องมีเงินสดเก็บไว้กับตัว และ อย่าหวังพึ่งตู้ ATM อย่างเดียว  เพราะหากถูกตัดไฟย่านนั้นขึ้นมาก็กดเงินไม่ได้นะ พี่น้อง

3.เรื่องอาหารการกิน  ใครที่ฝากท้องไว้กับเซเว่นฯ หรือข้าวแกงหน้าปากซอย ก็พึงกักตุน  มาม่า ไวไว ยำยำ หรืออาหารสำเร็จรูป แล้วแต่ชอบไว้ดีกว่า เผื่อพ่อค้าเจ้าเล่ห์ อาจฉวยโอกาสขึ้นราคา เพราะสินค้าเหล่านี้ผลิตชานเมืองกรุงเทพทั้งนั้น ถ้าเค้าปิดถนน ขนมาส่งเซเว่นฯ แม็คโค โลตัสไม่ได้ ก็เหมือนช่วงน้ำท่วมใหญ่ ปี54 น้ำดื่ม ขึ้นราคาแพ็คละ200-300 บาท กันไว้ดีกว่าแก้

4.ตัดน้ำ-ตัดไฟ  เรื่องนี้ม็อบกปปส.บอกว่าจะตัดแค่ในส่วนหน่วยงานราชการ แต่ก็ไม่ได้หมายความว่าจะไม่กระทบเรานะ หากตัดไฟสายหลักก็ดับกันทั้งเขตนะ เพราะฉะนั้นเพื่อความไม่ประมาท ควรมีไฟฉายไว้ซัก 2 อันหรือ อะไรที่สามารถให้แสงสว่างได้ เรื่องน้ำดื่ม-น้ำใช้ ใครมีเครื่องกรองนำ้ก็ดี ถังเก็บน้ำดื่ม มีโอ่ง มีแท๊ง ก็รองน้ำไว้ก่อนอย่าชะล่าใจ  โดยเฉพาะ สาวๆ ไม่อาบน้ำจะไม่งามนะ

5.คนที่จะออกต่างจังหวัด   แนะนำให้ออกตั้งแต่วันศุกร์ที่ 10 ม.ค.นี้เลย เพราะเชื่อว่าม็อบทั้ง กปปส.และเสื้อแดงน่าจะทยอยมาตั้งแต่เย็นวันเสาร์ที่ 11 หรือคืนวันอาทิย์ที่ 12 แล้ว แต่ก็ต้องตัดสินใจดีๆ ออกไปแล้วจะกลับเข้ามาได้รึเปล่า  โดยเฉพาะสายเหนือ-สายอีสาน ที่อยู่ใกล้เวทีชุมนุมใหญ่ ของ ม็อบกปปส.

6. ผู้ที่มีโรคภัย ไข้เจ็บ  ต้องทานยาเป็นประจำ เช่น โรคหัวใจ มะเร็ง โรคไต โรคตับ  ต้องเตรียมยาสำรองเพิ่มไว้ อย่างน้อย 2 อาทิตย์ หรือถ้าไม่แน่ใจเรื่องการเดินทางไปพบแพทย์ ก็ย้ายไปอยู่ใกล้ๆ โรงพยาบาลจะปลอดภัยที่สุดหากต้องรีบหาหมอ หรือถ้ามีอันจะกินไปพักฟื้นที่โรงพยาบาลเลยจะดีที่สุด ส่วนคนที่สุขภาพจิตไม่แข็งแรง ควรทราบเบอร์ สายด่วนกรมสุขภาพจิต 1667 เรื่องนี้เหมาะอย่างยิ่งสำหรับฮาร์ดคอร์ การเมืองแต่จิตใจหวั่นไหว ดูข่าวการเมืองมากๆ หัวจิต หัวใจอาจเหลวเป๋วได้ แต่ไม่ต้องรอให้สติแตกแล้วค่อไทรไป แค่รู้สึกเครียดผิดปกติก็ปรึกษาบุคลากรทางการแพทย์ได้

7. เตรียมอุปกรณ์สื่อสาร  จะโทรศัพท์บ้านอย่างเดียวไม่พอ เผื่อโทรศัพท์มือถือ พร้อมแบตเตอร์รี่สำรองไว้ ใช้กรณีฉุกเฉินใดๆก็ตามจะได้โทรขอความช่วยเหลือจากญาติพี่น้อง มิตรสหายให้อุ่นใจได้ แต่ไม่มั่นใจ เบอร์ 191 ช่วงนี้จะมีกำลังพลพอมาช่วยไหม ตำรวจคงไปอยู่เฝ้าม็อบกันเป็นทิวแถว ช่วยตัวเองไปก่อนนะพี่น้อง
MThai News
