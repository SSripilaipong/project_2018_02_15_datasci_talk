เลขาธิการ ก.ล.ต. เพิ่มบทลงโทษต่อมาร์เก็ตติ้ง แอบเอาบัญชีลูกค้ามาซื้อขายลงโทษเพิ่มจาก 1 เดือนเป็น 1 ปี

นายวรพล โสคติยานุรักษ์ เลขาธิการ ก.ล.ต. เผยว่า จะมีการเพิ่มบทลงโทษต่อมาร์เก็ตติ้ง ที่ไม่บันทึกการสั่งซื้อขายหุ้นรวมถึงมีการนำบัญชีลูกค้ามาทำการซื้อขายเองซึ่งทาง ก.ล.ต. จะเพิ่มบทลงโทษจาก 1 เดือนเป็น 1 ปี สำหรับผู้กระทำความผิด
อีกทั้งจะส่งเสริมให้ตลาดทุนไทยเป็นศูนย์กลางเชื่อมโยงของการลงทุนในกลุ่มตลาดประเทศเกิดใหม่ โดยจะดำเนินมาตรการต่าง ๆ เช่น ปรับปรุงและออกหลักเกณฑ์เพื่อรองรับผลิตภัณฑ์ทางการเงินจากต่างประเทศ ทั้งตราสารทุน ตราสารหนี้ และกองทุนรวม รวมทั้งศึกษาเปรียบเทียบกฎหมายไทยและต่างประเทศ เพื่อเตรียมความพร้อมรองรับหลักทรัพย์ของบริษัทต่างชาติที่จะเข้ามาจดทะเบียนในตลาดหลักทรัพย์ไทย ซึ่งจะเลือกพิจารณาตามระบบสากลและใช้กฎเกณฑ์ที่ใช้อยู่ในตลาดของไทย และต้องเป็นบริษัทที่ไม่ได้จดทะเบียนในตลาดหุ้นของประเทศนั้นๆ
ขณะนี้มีประเทศ ออสเตเรียและประเทศลาว สนใจที่จะเข้ามาจดทะเบียนในตลาดไทยคาดว่าจะออกหลักเกณฑ์ได้ในช่วงไตรมาส 1/2557
รวมถึงการดำเนินงานตามแผนยุทธศาสตร์ 3 ปี (2557-2559) และโครงการสำคัญในปี 2557 จำนวน 5 ด้าน จะเน้นดำเนินการต่อเนื่องเพื่อมุ่งพัฒนาและเพิ่มประสิทธิภาพการกำกับดูแล ยกระดับความสามารถในการแข่งขัน พร้อมสร้างความยั่งยืนให้แก่ตลาดทุนไทย มุ่งเสริมสร้างความรู้ทางการเงินและเครื่องมือการออมระยะยาวให้ประชาชน
นอกจากนี้ก.ล.ต.ได้มีการประชุมหารือทั้งภายในและหน่วยงานที่เกี่ยวข้องทั้งตลาดหลักทรัพย์แห่งประเทศไทย ,บริษัทหลักทรัพย์ และบริษัทหลักทรัพย์จัดการกองทุน เพื่อเตรียมความพร้อมรับมือรองรับการชุมนุมของกลุ่มกปปส.ที่จะมีการชัตดาวน์กรุงเทพ ในวันที่ 13 มกราคมนี้ โดยได้มีการซักซ้อมระบบในการรองรับสถานการณ์ฉุกเฉินตามแผนงานบริหารความต่อเนื่องทางธุรกิจ หรือ BCP จึงเชื่อว่าจะสามารถรองรับสถานการณ์ที่เกิดขึ้นได้ โดยจะเน้นการให้บล.และ บลจ.ยังสามารถให้บริการกับลูกค้าผู้ลงทุนได้ตามปกติ
MThai News
