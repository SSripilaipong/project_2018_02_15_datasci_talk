ศาลปกครองเห็นควร เลิกถ่ายบอลโลกผ่านฟรีทีวีทุกแมตช์ บอกกสทช. ใช้กฎมัสต์แฮฟ หลังจากที่มีการจดลิขสิทธิืไปแล้ว ด้านอาร์เอสเล็งเปิดช่องพิเศษให้ดูผ่านกล่อง
จากกรณีที่บริษัท อาร์เอส อินเตอร์เนชั่นแนล บรอดคาสติ้ง แอนด์ สปอร์ต แมเนจเม้นท์ จำกัด ซึ่งเป็นบริษัทในเครือของบริษัท อาร์เอส จำกัด (มหาชน) ในฐานะผู้ครอบครองลิขสิทธิ์การถ่ายทอดสดการแข่งขันฟุตบอลโลก 2014

ได้ยื่นศาลปกครอง ฟ้องร้องสำนักงานคณะกรรมการกิจการกระจายเสียงกิจการโทรทัศน์และกิจการโทรคมนาคมแห่งชาติ หรือ กสทช. ให้ยกเลิกประกาศบังคับการถ่ายทอดสดการแข่งขันฟุตบอลโลกรอบสุดท้ายทั้ง 64 นัด ผ่านฟรีทีวี หรือที่เรียกว่ากฎมัสต์ แฮฟ (Must Have) นั้น
วานนี้ (8 ม.ค.57) ศาลปกครองได้ออกพิจารณาในคำร้องดังกล่าวนัดแรก โดยได้พิเคราะห์เห็นควรให้ กชทส. ยกเลิกเพิกถอนกฎดังกล่าว เนื่องจากเห็นว่า ฝ่ายโจทย์ได้ทำสัญญาเรื่องลิขสิทธิ์ไว้ก่อนที่ กสทช. จะมีประกาศออกมา อีกทั้งเห็นว่า หากการแข่งขันฟุตบอลโลกเป็นกีฬาที่ได้รับความนิยมของประชาชน รัฐก็ควรเป็นผู้ซื้อและชำระค่าลิขสิทธิ์ มิใช่ให้เอกชนเป็นผู้ซื้อและชำระค่าลิขสิทธิ์ แล้วให้เอกชนถ่ายทอดเป็นสาธารณะ
ขณะที่นางพรพรรณ เตชรุ่งชัยกุล ประธานเจ้าหน้าที่ฝ่ายปฏิบัติการ บริษัท อาร์เอส จำกัด (มหาชน) เผยว่า รับทราบคำแถลงการณ์ของตุลาการเจ้าของสำนวนฯ แล้ว แม้จะยังไม่ใช่คำตัดสินสิ้นสุดแต่ก็ถือเป็นสัญญาณที่ดี ที่จะไม่ส่งผลกระทบต่อแนวทางบริหารลิขสิทธิ์การถ่ายทอดสดการแข่งขันฟุตบอลโลก 2014 ที่บริษัทฯ วางไว้
โดยที่ผ่านมาบริษัทฯ ตระหนักและคำนึงถึงผู้บริโภคเป็นหลักเสมอ จึงเตรียมถ่ายทอดสดการแข่งขันครั้งนี้ผ่านทางฟรีทีวี 22 นัด อันได้แก่ ช่อง 7 และช่อง 8 ส่วนบางนัดที่สำคัญ เช่น พิธีเปิดหรือนัดชิงชนะเลิศจะถ่ายทอดสดพร้อมกันทั้ง 2 ช่อง
และสำหรับผู้ที่ต้องการรับชมครบทั้ง 64 นัด ทางบริษัทฯ เตรียมจะเปิดช่องเฉพาะกิจชื่อช่อง เวิลด์ คัพ แชนแนล (World Cup Channel) ซึ่งจะสามารถรับชมผ่านทางกล่องรับสัญญาณทีวีดาวเทียมต่างๆ ที่เข้ารหัสรับชมได้
MThai News
