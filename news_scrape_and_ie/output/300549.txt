ธปท.เตรียมรายงานสถานการณ์ทางการเมือง กนง.22 ม.ค.เล็งลดเป้า จีดีพี ย้ำดอกเบี้ยนโยบายปัจจุบันเหมาะสม
นางรุ่ง มัลลิกะมาส โฆษกธนาคารแห่งประเทศไทย (ธปท.) กล่าวว่า สถานการณ์ทางการเมืองส่งผลกระทบต่อการใช้จ่ายภาครัฐอย่างหลีกเลี่ยงไม่ได้ ซึ่งในการประชุมคณะกรรมการนโยบายการเงิน (กนง.) วันที่ 22 ม.ค.นี้จะนำเสนอข้อมูลล่าสุดประกอบการพิจารณาของ กนง.ไม่ว่าจะเป็นการส่งออก หรืออุปสงค์ในประเทศ เพื่อประกอบการทบทวนประมาณการว่าจะเป็นไปตามแนว 
 โน้มเดิมที่คาดว่าเศรษฐกิจปีนี้จะโตได้ 4% ได้หรือไม่ ในเบื้องต้นยอมรับว่าขณะนี้ปัจจัยจากต่างประเทศเป็นปัจจัยบวกต่อเศรษฐกิจไทย แต่ปัจจัยในประเทศมีความเสี่ยงต่ออัตราการขยายตัวทางเศรษฐกิจมากขึ้น
“การประชุม กนง.ทุกครั้งก็มีความเป็นไปได้ที่ต้องปรับประมาณการ GDP อยู่แล้ว ซึ่งครั้งนี้ก็คงเหมือนทุกครั้งที่ต้องพิจารณาข้อมูลล่าสุด หากมีการเปลี่ยนแปลงทางเศรษฐกิจที่มีนัยสำคัญต่อประมาณการ GDP กนง.ก็จะทบทวนอย่างรอบด้าน ขณะนี้ปัจจัยต่างประเทศส่งผลดีต่อเศรษฐกิจ แต่ยอมรับว่าการมืองในประเทศสร้างแรงกดดันต่ออุปสงค์ในประเทศ แต่เชื่อว่าดอกเบี้ยนโยบายในปัจจุบันยังสนับสนุนการฟื้นตัวของเศรษฐกิจ และสร้างความเชื่อมั่น รวมถึงเอื้อต่อการลงทุนของภาคเอกชนได้” นางรุ่ง กล่าว
ส่วนเรื่องของพ.ร.บ.กู้เงิน 2 ล้านล้านบาทนั้น ก่อนหน้านี้ ธปท.ประเมินไว้อยู่แล้วว่าหากไม่สามารถเบิกจ่ายได้ตามเป้าหมาย รัฐบาลก็จะสามารถกลับไปใช้งบประมาณปกติได้ แม้ในขณะนี้มีการตั้งข้อสังเกตว่ารัฐบาลอยู่ในช่วงรักษาการ อาจทำให้การเบิกจ่ายงบประมาณปกติล่าช้าออกไปอีกนั้น คงต้องขึ้นอยู่กับว่าต้องใช้เวลาในการปรับกระบวนการแค่ไหน ทั้งนี้ทั้งนั้นจะส่งผลต่อเศรษฐกิจอย่างไร ขอให้รอความชัดเจน รวมถึงผลการประเมินของ กนง.อีกครั้ง
MThai News
