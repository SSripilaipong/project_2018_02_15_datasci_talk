กลุ่มธุรกิจค้าปลีก (RETAIL) มูลค่าเท่ากับตลาด การเมืองทำท่องเที่ยว และลูกค้าหดหาย

บล.เอเซีย พลัส วิเคราะห์กลุ่มธุรกิจค้าปลีก  (RETAIL ) มูลค่าเท่ากับตลาด ปัญหาการเมืองในปัจจุบันที่เริ่มมาตั้งแต่ปลายเดือน ต.ค. 2556 ส่งผลกระทบวงกว้าง ทั้งการท่องเที่ยว ซึ่งเป็นกลุ่มลูกค้าสำคัญของกลุ่มค้าปลีก ประกอบกับ ฝ่ายวิจัยมีการปรับคาดการณ์การเติบโตของเศรษฐกิจในประเทศ โดยลด GDP ลงอย่างมีนัยฯ จาก 4.3% เหลือ 3.3% เกิดจากภาคการบริโภคและภาคการท่องเที่ยวที่เติบโตชะลอตัวลง
ฝ่ายวิจัยปรับลดประมาณการกำไรกลุ่มฯ ปี 2556 – 2558 ลงเป็นครั้งที่ 2  อีกราว 3% – 6% เกิดจากการลดสมมติฐานอัตราการเติบโตของยอดขาย โดยปรับลดการเติบโตของยอดขายสาขาเดิม จากเดิมราว 5% เทียบช่วงเดียวกันปีก่อน เหลือ 4%  และลดอัตราการทำกำไรลง เนื่องจากคาดผู้ประกอบการยังจำเป็นต้องจัดกิจกรรมตลาดอย่างหนักต่อไปในงวด ครึ่งปีแรก ปี 2557 เพื่อรักษาส่วนแบ่งการตลาด (คล้ายๆ กับช่วงครึ่งปีหลัง 2556 ที่ผ่านมา)
ทั้งนี้ ภายใต้สมมติฐานประมาณการใหม่ กำไรในปี 2556 ยังทรงจากปี 2555 แต่จะเพิ่มขึ้นราว 18% ในปี 2557 โดยบริษัทที่คาดจะมีผลประกอบการเด่นในปีนี้ คือ  CPALL, MAKRO  ซึ่งคาดจะเติบโต 25% และ 23% เทียบช่วงเดียวกันปีก่อน (ผลกำไรรวมกันคิดเป็น 60% ของกำไรรวมของกลุ่มฯ) จากลักษณะธุรกิจที่คาดจะได้รับผลกระทบน้อยสุด บวกกับ ยังคาดหวังประโยชน์จากการควบรวม ซึ่งคาดจะเริ่มเห็นผลบวกได้ในงวด ครึ่งปีแรก ปี 2557 จากเงื่อนไขการค้าที่ดีขึ้นของ  MAKRO
ขณะที่อีกบริษัทที่เด่น คือ บมจ.บิวตี้ คอมมูนิตี้ ( BEAUTY ) เกิดจากการเปิดสาขาเชิงรุกในปี้นี้ถึง 65 แห่ง และจะชดเชยยอดขายสาขาเดิมที่ได้รับผลกระทบในปัจจุบัน
ราคาช่วงที่ผ่านมาจะปรับลดลงมาค่อนข้างมากและสะท้อนปัญหาที่เกิดขึ้นไปมากแล้ว แต่เชื่อว่าความเสี่ยงขาลงยังมีอยู่ ประกอบกับ ราคาหุ้นยังคงซื้อขาย ณ ระดับ ที่คาดหวังปี 2557 ราว 25 เท่า ซึ่งสถานการณ์เศรษฐกิจที่ไม่เป็นใจ ทำให้หุ้นกลุ่มนี้ยังขาดความน่าสนใจ จึงยังคงน้ำหนัก เท่ากับตลาด แต่แนะนำซื้อ เฉพาะบริษัทที่คาดว่า จะมีผลประกอบการที่ดีในปี 2557 โดยมี ตัวที่น่าเก็บที่สุดของกลุ่มคือ CPALL  และ  BEAUTY
MThai News
