“ธีระชัย”แย้งรัฐบาลรักษาการ กรณีดึงเงินสภาพคลล่อง ธกส. จ่ายค่าจำนำข้าวให้ชาวนา ชี้มีความเสี่ยงสุง และผิดกฎหมาย

นายธีระชัย ภูวนาถนรานุบาล อดีตรัฐมนตรีว่าการกระทรวงการคลัง  กล่าวถึงกรณีรัฐบาลรักษาการจะนำเงินสภาพคล่องส่วนเกินของธนาคารเพื่อการเกษตรและสหกรณ์การเกษตร (ธ.ก.ส.) มาใช้ในโครงการรับจำนำข้าว ว่า การที่รัฐบาลรักษาการจะนำเงินของ ธ.ก.ส.มาหมุนเวียนใช้จ่ายในโครงการจำนำข้าว ทำให้เกิดความเสี่ยงต่อฐานะการเงิน และสภาพคล่องของ ธ.ก.ส. เพราะโอกาสขาดทุนมีความเป็นไปได้สูง เนื่องจากรัฐบาลรับจำนำข้าวในราคาสูง แต่ขายในราคาต่ำ ดังนั้น หาก ธ.ก.ส.จะให้รัฐบาลนำเงินสภาพคล่องส่วนเกินไปหมุนเวียนใช้จ่ายในโครงการรับจำนำข้าว ธ.ก.ส.จะต้องให้รัฐบาลแสดงความรับผิดชอบอย่างชัดเจน เช่นเดียวกับที่ผ่านมา
“ที่ผ่านมาเงินทุกก้อนที่ ธ.ก.ส.เข้าร่วมโครงการรับจำนำข้าวมีข้อตกลงอนุมัติยืนยันตามกระบวนการที่รัฐบาลรับผิดชอบอย่างชัดเจน ซึ่งต่างจากครั้งนี้ที่อยู่ดีๆ รัฐบาลก็จะนำเงิน ธ.ก.ส. มาใช้แต่ไม่แสดงความรับผิดชอบหากเกิดขาดทุนและส่งผลกระทบต่อแบงก์ ให้ ธ.ก.ส.รับผิดชอบเอง เท่ากับความเสี่ยงอยู่ที่ ธ.ก.ส.” นายธีระชัยกล่าว
อย่างไรก็ตาม ในการประชุมคณะรัฐมนตรี(ครม.) ในสัปดาห์ที่ผ่านมา ครม.ไม่ได้อนุมัติให้กระทรวงการคลังกู้เงินเพิ่ม เพื่อใช้ในโครงการรับจำนำข้าวรอบใหม่ แต่เป็นการเสนอต่อ ครม.ให้รับทราบเท่านั้น หากครม.อนุมัติ ถือว่าผิดกฎหมาย และถ้ากู้เพิ่มอีกกรอบวงเงินที่ใช้ในโครงการรับจำนำข้าวก็จะเกินกรอบวงเงินที่ ครม. กำหนดไว้
อดีตรัฐมนตรีว่าการกระทรวงการคลัง กล่าวว่า รัฐบาลต้องยอมรับความจริง และอธิบายให้ชาวนาเข้าใจ ว่าที่ผ่านมารัฐบาลบริหารผิดพลาด วางแผนการใช้เงินไม่ดี ระบายข้าวไม่ได้ตามเป้าหมาย เม็ดเงินหมุนเวียนที่นำมาใช้จ่ายในโครงการรับจำนำข้าวจึงไม่เพียงพอ เมื่อนายกรัฐมนตรีประกาศยุบสภาการดำเนินการต่างๆ จึงติดขัดที่ขั้นตอนทางกฎหมาย
MThai News
