บางจากสั่งปิดปั๊มน้ำมันใกล้พื้นที่การชุมนุมชัตดาวน์กรุงเทพฯ ของกลุ่ม กปปส.  พร้อมเฝ้าระวังอย่างใกล้ชิด

นายพงษ์ชัย ชัยจิรวิวัฒน์ รักษาการรองกรรมการผู้จัดการใหญ่ สายงานด้านธุรกิจการตลาด บริษัท บางจากปิโตรเลียม จำกัด (มหาชน) กล่าวว่า บริษัทได้วางมาตรการรองรับการชัตดาวน์กรุงเทพฯ วันที่ 13 ม.ค. ของกลุ่มผู้ชุมนุม กปปส. ไว้แล้ว โดยแบ่งเป็นสถานีบริการน้ำมันกรุงเทพฯ ชั้นใน ที่ใกล้เคียงพื้นที่ชุมนุม ก็จะสั่งปิดปั๊มน้ำมันในพื้นที่นั้นๆ จำนวน 4-5 สถานี เช่น ปั๊มบริเวณศูนย์ราชการแจ้งวัฒนะ 2 แห่ง , ห้าแยกลาดพร้าว , สุขุมวิท เป็นต้น โดยมีการล่ามโซ่ตู้จ่ายน้ำมันและตัดไฟฟ้าเพื่อความปลอดภัย และป้องกันไม่ให้มีการนำน้ำมันไปใช้เป็นเชื้อเพลิงก่อเหตุได้ ส่วนปั๊มที่อยู่บริเวณเส้นทางที่กลุ่มผู้ชุมนุมเคลื่อนไปนั้นก็จะปิดการให้บริการขายน้ำมันเพื่อความปลอดภัย แต่จะเปิดให้บริการห้องน้ำและร้านสะดวกซื้ออยู่ ส่วนปั๊มที่อยู่กรุงเทพฯ ชั้นนอกนั้น ก็เปิดให้บริการตามปกติ แต่ก็จะเฝ้าติดตามสถานการณ์อย่างใกล้ชิด
อย่างไรก็ตาม บริษัทฯ ก็ได้สั่งการให้ปั๊มน้ำมันในกรุงเทพฯ และปริมณฑล มีการสำรองน้ำมันให้เต็มถังใต้ดินเพื่อรองรับการต้องการใช้น้ำมันไว้ เนื่องจากไม่รู้ว่าสถานการณ์จะยืดเยื้อนานแค่ไหน และการขนส่งน้ำมันในกรุงเทพฯ จะทำได้หรือไม่
MThai news
