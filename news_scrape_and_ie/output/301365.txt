“จรัมพร โชติกเสถียร”ยันตลาดหุ้นซื้อขายได้ตามปกติ จนถึงเดี่๋ยวนี้ มั่นใจมาตรการรับมือม็อบ ไม่หวั่น คปท.ประกาศปิดตลาดหุ้น

นายจรัมพร โชติกเสถียร กรรมการและผู้จัดการ ตลาดหลักทรัพย์แห่งประเทศไทย (ตลท.) เผยตลาดหลักทรัพย์ฯยืนยันว่าสามารถเปิดระบบทำการซื้อขายหลักทรัพย์ได้เป็นปกติ ถึงแม้ว่าสถานการณ์ทางการเมืองเริ่มมีสัญญาณความรุนแรงเพิ่มขึ้น ภายหลังที่กลุ่มเครือข่ายนักศึกษาประชาชนปฏิรูปประเทศไทย (คปท.) ได้มีการประกาศออกมาว่าจะเข้าปิดล้อมอาคารตลาดหลักทรัพย์แห่งประเทศไทย ซึ่งทางตลาดหลักทรัพย์ฯมีมาตรการในการรับมือในหลายระดับ ขึ้นอยู่กับความเหมาะสมของแต่ละสถานการณ์ โดยที่จะมีการประเมินสถานการณ์วันต่อวัน
ในขณะที่วันนี้การเปิดทำการซื้อขายหลักทรัพย์ยังเป็นไปด้วยความปกติเรียบร้อยโดยที่ยังไม่ได้รับรายงานปัญหาในการส่งคำสั่งซื้อขายของบริษัทหลักทรัพย์ใดๆเข้ามา ซึ่งถ้าเกิดปัญหาในการส่งคำสั่งซื้อขายของบริษัทหลักทรัพย์ต่างๆ ตลาดหลักทรัพย์ฯก็มีมาตรการในการรองรับอยู่แล้ว อีกทั้งอนุญาตให้พนักงานบางส่วนทำงานที่บ้านได้
“แต่ละฝ่ายมีหน้าที่ที่ต้องรับมือ ซึ่งตลาดหลักทรัพย์แห่งประเทศไทยเป็นส่วนสำคัญของการเงินหลักของประเทศ ที่ช่วยให้นักลงทุนมีสภาพคล่องสามารถทำการซื้อขายหลักทรัพย์ได้ โดยที่เรามีมาตรการในการรับมือหลายระดับขึ้นอยู่กับความเหมาะสมของสถานการณ์ แต่ยืนยันว่าจะยังไม่มีการปิดทำการซื้อขาย ถึงแม้ว่ากลุ่มคปท. จะมีการประกาศว่าจะยึดตลาดหลักทรัพย์ฯ ซึ่งตลาดหลักทรัพย์ฯจะมีการประเมินสถานการณ์วันต่อวันเพื่อเตรียมมาตรการในการรับมือ” นายจรัมพร กล่าว
MThai News
