ธนาคารพาณิชย์แห่ปิดสาขา 45 แห่ง ในสาขาที่ได้รับผลกระทบจากการชุมนุมของ กปปส. ด้านแบงก์ชาติ ปิดสำนังานใหญ่ชั่วคราว ย้ายที่ทำการไปศูนย์ฯสำรอง

ธนาคารแห่งประเทศไทย(ธปท.) ทำหนังสือแจ้งมายังสื่อมวลชนว่า ได้รับรายงานการปิดสาขาสถาบันการเงินที่ได้รับผลกระทบอยู่ในพื้นที่ชุมนุมในวันที่ 13 ม.ค. ล่าสุดเมื่อเวลา 11.00 น. รวมทั้งสิ้น 45 สาขา ซึ่งในจำนวนนี้มีการปิดดำเนินการทั้งวัน 41 สาขา ได้แก่ ธ.กรุงเทพ 4 สาขา, ธ.กรุงไทย 12 สาขา, ธ.กรุงศรีอยุธยา 4 สาขา, ธ.กสิกรไทย 4 สาขา, ธ.ไทยพาณิชย์ 5 สาขา, ธ.ทหารไทย 3 สาขา, ธ.ธนชาต 2 สาขา, ธ.แลนด์แอนด์เฮ้าส์ 6 สาขา และ บค.เอเชีย 1 สาขา
อีกทั้งสภาพการจราจรในวันที่ 13 ม.ค.57 ที่อาจเป็นอุปสรรคต่อการเดินทางมายัง ธปท.สำนักงานใหญ่ จึงได้ย้ายที่ทำการไปยังศูนย์ปฏิบัติงานสำรอง และปฏิบัติงานตามปกติ สำหรับงานด้านพันธบัตรที่ต้องติดต่อกับประชาชนได้ย้ายไปทำการชั่วคราวที่ ธนาคารกรุงไทย สาขาเซ็นทรัลปิ่นเกล้า อาคาร Tower A ชั้น 1 ทั้งนี้ประชาชนทั่วไปยังคงสามารถติดต่อสอบถามทางโทรศัพท์ได้ตามปกติที่ 0-2283-5353
รายงานข่าวจาก ธปท.เปิดเผยว่า เบื้องต้น ธปท.ได้มีการสั่งปิดสำนักงานใหญ่เป็นการชั่วคราวเป็นเวลา 2 วัน คือ วันที่ 13-14 ม.ค.นี้ พร้อมสั่งการเพิ่มกำลังเจ้าหน้าที่รักษาความปลอดภัยบริเวณโดยรอบสำนักงานใหญ่ ที่บางขุนพรหม เพื่อยกระดับการรักษาความปลอดภัยมากกว่าปกติ 100% โดยให้ฝ่ายงานบางส่วนที่จำเป็นให้ไปปฏิบัติงานที่ศูนย์ปฏิบัติงานสำรองชั่วคราว
MThai News
