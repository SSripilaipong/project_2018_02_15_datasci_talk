หุ้นไทยภาคเช้าปิดร่วง 1.44 จุด ดัชนีอยู่ที่ 1,282.12 จุด เคลื่อนไหวผันผวน การเมืองกดดัน คาดบ่ายอกว่งแคบ กรอบ 1,270-1,300 จุด

นายธนเดช รังษีธนานนท์ ผู้อำนวยการฝ่ายวิเคราะห์หลักทรัพย์ บล.กรุงศรี เผย ช่วงเช้าที่ผ่านมาดัชนีหุ้นไทยแกว่งตัวในกรอบแคบ โดยนักลงทุนยังรอดูความชัดเจน ของรัฐบาลรักษาการจากที่ได้มีการเรียกทุกฝ่ายเข้าหารือการเลื่อนการเลือกตั้งในวันพรุ่งนี้ (15.ม.ค.57) ว่าสรุปแล้วผลจะออกมาในทิศทางใด ส่งผลให้นักลงทุนส่วนใหญ่ยังไม่กล้าเข้ามาซื้อขายในตลาดหลักทรัพย์ อย่างไรก็ตามสิ่งที่ตลาดได้คาดหวังจากการหารือดังกล่าว คือ เรื่องของการเลื่อนการเลือกตั้ง เพื่อลดระดับความตึงเครียดของการชุมนุมของกลุ่มกปปส.
“ช่วงเช้าตลาดแกว่งตัวในกรอบแคบๆ เข้าใจว่าอาจจะรอดูความชัดเจนการเข้าหารือในวันพรุ่งนี้ บ้างก็บอกว่าเป็นเรื่องการเลื่อนเลือกตั้ง บ้างก็บอกว่าไม่ใช่ ซึ่งข่าวที่ออกมามีการพูดกันมาหลากหลาย นักลงทุนเลยรอดูข่าวว่าสรุปแล้วผลจะออกมายังไง วันนี้เลยออกมาแบบบวกลบในกรอบแคบๆ”นายธนเดช กล่าว
แนวโน้มการลงทุนในช่วงบ่ายนี้ คาดว่า ดัชนีตลาดหุ้นไทยน่าจะเคลื่อนไหวในกรอบแคบๆ โดยยังคงรอดูสถานการณ์ทางการเมืองต่อ หากไม่มีความรุนแรงก็อาจจะทำให้ดัชนีมีการปรับตัวขึ้นมาได้ เนื่องจากมีการปรับตัวลงมาพอสมควร พร้อมให้กรอบแนวรับ(จุดต่ำสุด) 1,270 จุด และแนวต้าน(จุดสูงสุด) 1,300 จุด
MThai News
