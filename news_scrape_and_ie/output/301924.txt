“จรัมพร โชติกเสถียร” ย้ำหน้าที่ดูและประชาชนผู้ออมเงินในรูปแบบหุ้น ไม่หวั่นผู้ชุมนุมปิดตลาดหุ้น มีแผนพร้อมรับมือ

นายจรัมพร โชติกเสถียร กรรมการและผู้จัดการ ตลาดหลักทรัพย์แห่งประเทศไทย กล่าวถึงข่าวที่ว่า จะมีกลุ่มผู้ชุมนุมเดินทางมายังอาคารตลาดหลักทรัพย์ฯ ในวันที่ 15 มกราคมนี้ เชื่อว่า กลุ่มผู้ชุมนุมมาเพื่อแสดงจุดยืนโดยสงบ ไม่มีเหตุการณ์รุนแรงเกิดขึ้น และตลาดหุ้นพร้อมรับฟังความเห็นจากทุกฝ่าย ซึ่งในส่วนของการเตรียมรับสถานการณ์ที่นำมาใช้ จะคำนึงถึงความสะดวกของประชาชนที่มาติดต่อ ความสะดวกในการเดินทางของพนักงานและการเข้าออกอาคารเป็นสำคัญ โดยได้ให้พนักงานปฏิบัติงานจากนอกสถานที่ หรือจากที่บ้านเป็นหลัก
ตลาดหุ้นมีความจำเป็นในการปฏิบัติหน้าที่ต่อประชาชนผู้ออมเงินในหุ้น กองทุน และตราสารต่างๆ ให้สามารถเปลี่ยนเงินออมเป็นเงินสดได้ในเวลาที่ต้องการใช้ เช่นเดียวกับสถาบันการเงินอื่นๆ ที่เป็นระบบการเงินหลักของประเทศที่ต้องเปิดให้บริการ พร้อมทั้งขอแนะนำให้ผู้ลงทุนควรติดตามข้อมูลข่าวสารอย่างใกล้ชิด จากแหล่งข้อมูลที่เชื่อถือได้ เพื่อประกอบการตัดสินใจลงทุน
อย่างไรก็ตามผู้สื่อข่าว MThai News รายงานว่า ตลาดหุ้นได้เตรียมมาตรการรักษาความปลอดภัย หลังจากที่กลุ่มผู้ชุมนุมจะเดินทางมายังศูนย์การประชุมแห่งชาติสิริกิติ์ โดยได้ปิดประตูด้านหน้าอาคารตลาดหลักทรัพย์ฯ และให้เข้าออกได้เฉพาะพนักงาน ในบริเวณประตูด้านหลังเท่านั้น
MThai News
