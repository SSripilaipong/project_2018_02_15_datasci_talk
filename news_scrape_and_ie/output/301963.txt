รมว.คลังโวย ม็อบกปปส.บุก3กรมภาษี กระทบเศรษฐกิจ ทำส่งออกสะดุด หลังยอดจัดเก็บรายได้ไตรมาสแรกปีงบ 57 ต่ำกว่าเป้า

นายกิตติรัตน์ ณ ระนอง รองนายกรัฐมนตรีและรัฐมนตรีว่าการกระทรวงการคลัง หารือร่วมกับผู้บริหาร 3 กรมจัดเก็บภาษี คือ กรมสรรพากร กรมสรรพสามิต และกรมศุลกากร โดยระบุว่า นายกรัฐมนตรีและหน่วยงานที่เกี่ยวข้องยังปฏิบัติหน้าที่อย่างต่อเนื่อง โดยกระจายการทำงานไปยังหลายจุดที่เตรียมไว้ เพื่อลดความขัดแย้งและไม่ให้การทำงานสะดุดลง แต่ยอมรับว่า อาจทำให้ประสิทธิภาพการทำงานลดลง และหากการชุมนุมยือเยื้อเป็นเวลานาน จะส่งผลต่อความมั่นใจของนักลงทุนเกี่ยวกับระบบเศรษฐกิจในระยะยาว
นายกิตติรัตน์ ชี้ว่า ต้องจับตาใน 4 ประเด็นหลัก คือ การส่งออก ที่ยังพอมีปัจจัยหนุนจากเงินบาทที่อ่อนค่าลง ประเด็นที่ 2 คือ การลงทุนภาครัฐแม้จะเป็นรัฐบาลรักษาการ แต่ได้อนุมัติการเบิกจ่ายงบประมาณประจำปี 2557 โดยยืนยันว่าจะเบิกจ่ายตามปกติ นอกจากนี้เป็นห่วงการลงทุนภาคเอกชนและการบริโภคภายในประเทศ ที่จะได้รับผลกระทบจากการชุมนุมทางการเมือง  ทั้งรายได้ของภาคแรงงานจะลดลงจากการลงทุนเอกชนที่ชะลอตัวลง ขณะที่ประชาชนไม่มั่นใจที่จะจับจ่าย
ส่วนหน่วยงานที่ถูกผู้ชุมนุมเคลื่อนไปปิดแล้วอย่างกรมศุลกากร นายกิตติรัตน์ยืนยันว่า ยังสามารถนำเข้าและส่งออกสินค้าได้ตามปกติ ทั้งที่ท่าเรือคลองเตยและลาดกระบัง โดยเจ้าหน้าที่ร้อยละ 70-80 เดินทางมาปฏิบัติงานได้ เชื่อว่ากลุ่ม กปปส.จะชุมนุมด้วยวิธีการสันติ และจะไม่สร้างความเดือดร้อน จนทำให้การส่งออกสินค้าได้รับความเสียหาย
ทั้งนี้ ไตรมาสแรกของงบประมาณปี 2557 ยอมรับว่า กรมศุลกากรสามารถจัดเก็บรายได้ต่ำกว่าเป้า 9,800 ล้านบาท ส่วนกรมสรรพากรจัดเก็บรายได้ได้ต่ำกว่าประมาณการที่ตั้งไว้ที่ 6,500 ล้านบาท ต่ำกว่าที่คาดไว้ร้อยละ 19 ส่วนหนึ่งมาจากการนำเข้าลดลง และค่าเงินบาทอ่อนค่า และปัญหาการชุมนุมทางการเมือง ด้านกรมสรรพสามิตจัดเก็บได้ต่ำกว่าเป้าหมาย 3,500 ล้านบาท
MThai news

