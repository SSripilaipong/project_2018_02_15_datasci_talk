“ฟินันเซีย ไซรัส”ฟันธงการเมืองเริ่มมีเหตุรุนแรง หุ้นมีโอกาสเข้าสู่แดนลบ ให้ชะลอการลงทุน เลือกเฉพาะหุ้นพื้นฐานดี

กลยุทธ์การลงทุน
บล.ฟินันเซีย ไซรัส วิเคราะห์ว่า แม้จะยังมีการซื้อขายในลักษณะซื้อลบ-ขายบวกได้ แต่ต้องเริ่มชะลอการซื้อ เพราะช่วงที่ผ่านมาตลาดหุ้นแกว่งตัวขึ้นมาพอสมควร ดังนั้นแนะนำให้ชะลอการเข้าลงทุน และเน้นเป็นขายทำกำไรช่วงดัชนีหุ้นเป็นบวก โดยถ้าจะเข้าซื้อเพื่อลงทุนใหม่ ให้รอจังหวะตลาดปรับตัวลงเท่านั้น เพราะความไม่แน่นอนทางการเมืองยังมีมาก
สถานการณ์การเมืองในบ้านเรา ถึงแม้ว่าการชุมนุมเพื่อปิดกรุงเทพฯ ที่ผ่านพ้นไปแล้ว 2 วัน มีเหตุการณ์ยิงกัน และเผารถบ้างแล้วบางจุด ทั้งยังไม่มีแนวทางที่จะสามารถหาข้อยุติของการชุมนุมลงได้ ทำให้ความไม่แน่นอนทางการเมืองยังมีสูง ดังนั้นบล.ฟินันเซีย คาดการณ์ว่าการที่ ตลาดหุ้นดีดตัวกลับขึ้นมาพอสมควร ในช่วงหลายวันนี้ มีโอกาสเกิดแรงขายทำกำไรระยะสั้นออกมากดดันตลาดมากขึ้นในช่วงถัดไป ซึ่งส่งผลให้ดัชนีหุ้นจะเริ่มแกว่งผันผวนและจะอยู่ในแดนลบได้
หุ้นเด่นวันนี้ บล.ฟินันเซีย ไซรัส แนะนำ 
 THCOM  แนะนำซื้อ คาดกำไรสุทธิไตรมาส 4 ปีก่อน จะลดลงถึง 34% เทียบกับไตรมาส 3 ปี 2556 จากการขาดทุนอัตราแลกเปลี่ยนทางบัญชี แต่กำไรปกติยังอยู่ในทิศทางขาขึ้น โดยคาดกำไรปกติเพิ่ม 10% เพราะเริ่มรับรู้รายได้จากจีนตั้งแต่กลาง ต.ค. และรับรู้รายได้จากดาวเทียมสำรองของไทยคม 6 เต็มไตรมาส สำหรับปี 2557 คาดกำไรปกติโตต่อ 29% คงราคาเป้าหมาย 46 บาท
LPN  แนะนำซื้อ รายได้จากการโอนไตรมาส 4 ปี2556 ต่ำกว่าคาด เปรับกำไรปี 2556 ลง 5% เป็น 2.47 พันล้านบาท เพิ่ม 14% เทียบปี 2555 สำหรับปี2557 คาดว่ารายได้ของ LPN มาจากยอดจองสะสมที่ยังไม่ได้โอน (Backlog) บวกกับการขายโครงการเดิม และโครงการใหม่ 3 โครงการ ทำให้กำไรปีนี้โต 18% หากไม่มีโครงการใหม่เลย กำไรปีนี้จะโตเพียง 9.7% เมื่ออิง PE 10 เท่า ปรับเป้าราคาหมายปีนี้ลงเป็น 20 บาทจาก 25.70 บาท ตามภาวะเศรษฐกิจที่ชะลอ
MThai news
