บล.เอเซีย พลัส ชี้ธนาคารโลกปรับเพิ่ม GDP Growth โลก ส่งผลดีตลาดหุ้นโลก ยกเว้นประเทศไทย เหตุการเมืองไทยเป็นสูญญากาศ แนะลงทุนอย่างระวัง

บล.เอเซีย พลัส วิเคราะห์  ธนาคารโลก (World Bank) ปรับเพิ่มอัตราการเติบโตเศรษฐกิจโลก (GDP Growth) ของโลก ตามการฟื้นตัวของประเทศพัฒนา ส่งผลดีต่อการเติบโตของตลาดหุ้นโลก ยกเว้นประเทศไทย เพราะไทยยังคงเผชิญความเสี่ยงทางการเมืองในประเทศ ทำให้ตลาดหุ้นไทย ยังมีแนวโน้มอัตราการเติบโตต่ำกว่า ตลาดหุ้นโลก
ทั้งนี้ธนาคารโลกได้มีการปรับประมาณการเศรษฐกิจโลก หรือ GDP Growth  ในปี 2557  ขึ้นเป็น 3.2% จากเดิมที่ประเมินไว้ 3% (เดือน ต.ค. 2556) เทียบกับปี 2556 คาดว่าจะเติบโตราว 2.4% และได้ประมาณการปี 2558 ไว้ที่  3.4%เพราะการฟื้นตัวของประเทศพัฒนาแล้ว   คือได้ปรับเพิ่ม GDP Growth ของประเทศพัฒนาแล้ว เพิ่มขึ้น 2.2% ในปี 2557 เพิ่มจากเดิม 2% (2556 ประมาณไว้ที่ 1.3%) นำโดยของสหรัฐปี 2557 ประเมินไว้ที่ 2.8% และปี 2558 อยู่ที่ 2.9% เทียบกับ 1.8% ในปี 2556 ตามด้วย สหภาพยุโรป GDP Growth จะอยู่ที่ 1.1% ในปี 2557 และ 1.4% ในปี 2558 (ปี 2556 ลดลง 3.4%) ส่วนญี่ปุ่นในปี 2557 จะอยู่ที่ 1.4% และ 1.2% ในปี 2558 ชะลอตัวลง 1.7% ในปี 2556  เนื่องจากได้ผ่านการกระตุ้นเศรฐกิจตั้งแต่นายกฯ คนใหม่เข้าบริหารประเทศปลายปี 2555
จากสถานการณ์การเมืองอึมครึม ไม่ว่าจะเกิดการเลือกตั้งขึ้นหรือไม่ ประเทศไทยก็ยังต้องอยู่ในภาวะสุญญากาศทางการเมืองต่อไปอีกนาน หากไม่มีการเจรจาเพื่อหาทางออกร่วมกัน ซึ่งบรรยากาศดังกล่าวจะสร้างแรงกดดันต่อดัชนีหุ้นไทย โดยเฉพาะหุ้นที่ที่มีรายได้หลักจากภายในประเทศเอง  (Domestic Plays) หรือกลุ่มพัฒนาบ้านขาย ที่ประเมินยอด Presales ที่จะเกิดขึ้นจากโครงการใหม่ๆ ซึ่งมีโอกาสจะถูกเลื่อนออกไปสูง จากเดิมประเมินรายได้ และกำไรในปี 2557 ในอัตราสูงเกินไป หรือยังมองโลกในแง่ดีเกินไป   การลงทุนจึงต้องคัดเลือกอย่างระมัดระวัง
หุ้นเด่นวันนี้ บล.เอเซีย พลัส แนะซื้อ  SCC,MCS  และ AP
MThai News
