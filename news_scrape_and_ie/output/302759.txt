“พยุงศักดิ์” ประเมิน ปิด กทม. 3 วัน ไม่มีความรุนแรง ชี้ ห่วง SMEs จากสภาพคล่อง แนะรัฐกระตุ้นบริโภคในประเทศ
นายพยุงศักดิ์ ชาติสุทธิผล ประธานสภาอุตสาหกรรมแห่งประเทศไทย (ส.อ.ท.) เปิดเผยว่า สำหรับผลกระทบจากการปิดกรุงเทพ 3 วันที่ผ่านมา ประเมินว่ายังไม่มีความรุนแรงเกิดขึ้น แต่เจอ
ปัญหาการขนส่ง และการทำธุรกรรม โดย ส.อ.ท. มีความเป็นห่วงผู้ประกอบการขนาดกลางและขนาดย่อม (SMEs) เนื่องจากเจอปัญหาสภาพคล่องอยู่ก่อนแล้ว ซึ่งภาครัฐต้องเข้ามากระตุ้นการบริโภคภายในประเทศ และบริหารไม่ให้เกิดหนี้เสีย (NPL) ทั้งนี้ หากไม่มีการปิดสนามบิน และท่าเรือ ก็ยังไม่กระทบรุนแรงนัก เพราะผู้ประกอบการยังคงดำเนินการต่อได้ แต่ต้นทุนอาจมีแนวโน้มที่สูงขึ้น
ทั้งนี้ นายพยุงศักดิ์ กล่าวเพิ่มเติมว่า เดิมในปีนี้คาดว่าเศรษฐกิจจะเติบโตได้ถึงร้อยละ 5 แต่ปัจจุบันต้องประเมินอีกครั้งเพราะสถานการณ์ยังไม่นิ่ง ขณะที่เศรษฐกิจโลกมีแนวโน้มเติบโต ซึ่งไทยสามารถเกาะกลุ่มการเติบโตดังกล่าวได้ แต่กลับเผชิญปัญหาการเมืองอยู่ จึงมีความเป็นไปได้ที่ตัวเลขเศรษฐกิจไตรมาสแรก จะไม่สดใส สำหรับผลกระทบโดยตรงต่อภาคอุตสาหกรรม ล่าสุด ทำให้ผู้ผลิตไม่สามารถวางแผนธุรกิจได้ อาทิ อุตสาหกรรมยานยนต์ ยังไม่สามารถประเมินตัวเลขผลิตทั้งปีอย่างเป็นทางการได้
ส่วนกรณีความคืบหน้าการดำเนินงานของ 7 องค์กรภาคเอกชน ในการตั้งองค์กรเพื่อการปฏิรูปประเทศ ขณะนี้ยังไม่มีการนัดหารืออย่างเป็นทางการ รวมทั้งไม่มีความคืบหน้าการเปิดเวทีรับฟัง
ความเห็นจากทุกภาคส่วน รวมทั้งคู่ขัดแย้งเนื่องจากยังติดปัญหา ไม่สามารถประสานให้ทุกฝ่ายสามารถมีความเห็นร่วมกัน เพราะต้องรับฟังความเห็นจากทุกฝ่ายที่ต้องใช้เวลาในการหารืออีกระยะหนึ่ง ทั้งนี้หากสามารถเปิดเวทีรับฟังความเห็นได้ 7 องค์กรเอกชน จะนำความเห็นไปสรุปอีกครั้งหนึ่ง เพื่อช่วยให้การปฏิรูปประเทศสำเร็จต่อไป
MThai News
