ธนาคารกรุงไทย ชี้ชัดไม่เกี่ยวจำนำข้าว รัฐบาลไม่มีสิทธิ์ใช้เงิน มั่นใจลูกค้าใช้บริการได้แม้สำนักงานใหญ่ถูกปิดล้อม

นายเวทย์ นุชเจริญ รองกรรมการผู้จัดการใหญ่อาวุโส ธนาคารกรุงไทย จำกัด (มหาชน) กล่าวถึงกรณีที่กลุ่ม กปปส.จะปิดธนาคารกรุงไทย หากปล่อยกู้ให้กับโครงการรับจำนำข้าว กรุงไทยยืนยันว่า ธนาคารไม่มีส่วนเกี่ยวข้องในโครงการรับจำนำข้าว และที่ผ่านมารัฐบาลไม่ได้เข้ามายุ่งเกี่ยวกับธนาคาร เพราะเป็นบริษัทจดทะเบียนในตลาดหลักทรัพย์ อีกทั้งมีธนาคารแห่งประเทศไทย (ธปท.) เป็นผู้กำกับดูแลอย่างใกล้ชิด ประกอบการทำธุรกิจของธนาคารได้เน้นปล่อยสินเชื่อให้กับภาคเอกชน ทำให้สัดส่วนการปล่อยสินเชื่อภาครัฐปรับลดลงเหลือไม่เกิน 10% ของสินเชื่อรวม
“ทั้งนี้ หาก กปปส. มาปิดที่ทำการสำนักงานใหญ่ ซอยนานา ธนาคารจะปฏิบัติตามแผนการดำเนินธุรกิจอย่างต่อเนื่องในสถานการณ์ฉุกเฉิน หรือแผนฉุกเฉิน การให้บริการธุรกรรมของธนาคารกับลูกค้ายังเป็นปกติ และสามารถไปใช้บริการที่สาขาใกล้เคียง  เพราะระบบที่ใช้บริการเป็นออนไลน์แบงกิ้ง ลูกค้าสามารถทำธุรกรรมได้ทุกสาขา ขณะที่แผนฉุกเฉินทุกสาขามีการรับทราบว่า เมื่อเกิดสถานการณ์ขึ้น ได้กำหนดหน้าที่ของพนักงานชัดเจนว่า ต้องไปทำงาน ณ สถานที่ใด และบางส่วนก็สามารถทำงานอยู่กับบ้าน เพื่อให้บริการลูกค้าไม่สะดุด แต่สิ่งที่เป็นห่วงคือลูกค้าที่ใช้บริการในเรื่องของสัญญาณการใช้เงิน หรือพี/เอ็น และลูกค้านำเข้าและส่งออก ที่ต้องการเปิดหนังสือค้ำประกันการเงิน หรือแอลซี จะมาทำธุรกรรมทำได้ยากขึ้น และต้องเดินทางไปทำธุรกรรมที่ศูนย์ธุรกิจต่างประเทศ ที่ตั้งอยู่ในพื้นที่อื่นๆ” นายเวทย์ กล่าว
MThai News
