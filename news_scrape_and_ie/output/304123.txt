ชาวนา หารือ สภาทนายความ เล็งยื่นฟ้องแพ่ง อาญา นายกฯยิ่งลักษณ์ ผิดนัดชำระเงินโครงการรับจำนำข้าว

วันนี้ (21 ม.ค.) นายประสิทธิ์ บุญเฉย นายกสมาคมชาวนาไทย พร้อมตัวแทนชาวนาจากจังหวัดกาญจนบุรี ราชบุรี เพชรบุรี และเพชรบูรณ์ เข้าพบประธานสภาทนายความ เพื่อหารือแนวทางในการยื่นฟ้องร้อง ทั้งทางวินัย ทางแพ่ง และอาญา ต่อ น.ส.ยิ่งลักษณ์ ชินวัตร  นายกรัฐมนตรีและรัฐมนตรีว่าการกระทรวงกลาโหม ผิดนัดชำระเงินโครงการรับจำนำข้าวเปลือกนาปี 2555/2556 และ 2556/2557 ตั้งแต่เดือน ต.ค. 56 จนได้รับความเดือดร้อน ไม่มีเงินลงทุน และต้องกู้เงินนอกระบบ
นายประสิทธ์ กล่าวว่า ตัวแทนชาวนาได้รวบรวม ใบประทวนของชาวนาในพื้นที่ เพื่อเป็นหลักฐานต่อสภาทนายความ จะหารือเพื่อกำหนดวันที่รัฐบาลต้องจ่ายเงินให้กับชาวนาที่แน่นอนด้วย หากรัฐบาลยังไม่สามารถที่จะจ่ายเงินให้กับชาวนาได้อีก เชื่อว่าชาวนาทั้งประเทศอาจรรวมตัว และยกระดับการชุมนุมเพื่อเรียกร้องความชอบธรรม  ยืนยันว่ารัฐบาลต้องหาเงินมาจ่ายเงินให้ชาวนาได้ตามสัญญา ไม่ว่าจะด้วยวิธีใดก็ตาม และเตรียมยื่นหนังสือร้องเรียนไปที่กระทรวงพาณิชย์ ในฐานะที่เป็นคณะกณะกรรมการนโยบายข้าวแห่งชาติ (กขช.)ด้วย

นายประสิทธิ์ กล่าวว่า  สาเหตุที่ชาวนาไม่ไปกดดันคณะกรรมการเลือกตั้ง (กกต.) เพื่อให้อนุมัติรัฐบาลกู้เงิน 1.3 แสนล้านบาท จ่ายเงินจำนำข้าวให้กับชาวนานั้น  เพราะมองว่าเรื่องนี้เป็นหน้าที่ของรัฐบาลที่ต้องหาเงินมาให้ได้ตามสัญญา และต้องหามาตรการใช้ข้อกฏหมายร่วมกับ กกต. เพื่อหาทางแก้ไขปัญหาให้ชาวนาให้เร็วที่สุด
MThai news
