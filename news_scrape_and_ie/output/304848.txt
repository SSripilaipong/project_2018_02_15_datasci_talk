ภาคเอกชนประสานเสียง พ.ร.ก.ฉุกเฉิน สร้างความกังวลต่อเศรษฐกิจ คาดเติบโตในช่วง 3.7%- 2.2%

นายเชาว์ เก่งชน กรรมการผู้จัดการ บริษัท ศูนย์วิจัยกสิกรไทย จำกัด ยอมรับว่า การประกาศ พ.ร.ก.ฉุกเฉิน สร้างความกังวลต่อผลกระทบทางเศรษฐกิจมากขึ้น จากที่ศูนย์วิจัยฯประเมินไว้ล่าสุดคาดว่าเศรษฐกิจปีนี้จะขยายตัวในกรอบ 3.7%- 2.2% ภายใต้เงื่อนไขที่ว่ารัฐบาลจะสามารถเข้ามาบริหารประเทศ และสร้างความเชื่อมั่นเป็นที่ยอมรับได้ในช่วงครึ่งปีแรก ซึ่งต้องติดตามสถานกาณ์ต่อไปอีกระยะหนึ่ง เพราะขณะนี้ยังอยู่ในช่วงต้นปี หากไม่มีรัฐบาลที่เป็นที่ยอมรับเข้ามาบริหารประเทศทันในช่วงครึ่งปีแรก เพื่อให้กิจกรรมทางเศรษฐกิจทั้งของภาครัฐและเอกชนเดินหน้าต่อไปได้ มีโอกาสที่เศรษฐกิจจะขยายตัวในกรอบล่างที่ 2.2% แต่การส่งออกจะต้องขยายตัว  5%
แต่ขณะนี้แนวโน้มการส่งออกขณะนี้ได้รับข้อมูลจากผู้ประกอบการว่า ประเทศคู่ค้าเริ่มกังวลปัญหาการเมืองในประเทศ จะส่งผลต่อการผิลิตและส่งมอบสินค้า ซึ่งหากการส่งออกปีนี้ขยายตัวไม่ถึง  5% ก็มีโอกาสที่เศรษฐกิจจะขยายตัวต่ำกว่าที่คาดการณ์ไว้ นอกจากนี้ คาดหวังว่าการลดดอกเบี้ยนโยบาย จะมีส่วนช่วยพยุงเศรษฐกิจได้
ด้านนายพรศิลป์ พัชรินทร์ตนะกุล กรรมการรองเลขาธิการหอการค้าไทย กล่าวว่า ไม่ว่าจะมองจากมุมมองของคนในประเทศหรือคู่ค้าต่างประเทศต่างก็ได้รับผลกระทบทั้ง 2 ด้าน เนื่องจากการประกาศ พ.ร.ก.ฉุกเฉิน ทำให้ต่างชาติเชื่อว่าการชุมนุมในไทยได้ยกระดับความรุนแรงขึ้นไปอีกขั้น จึงอาจชะลอการลงทุนโดยตรงในการสร้างโรงงานและภาคบริการ รวมถึงชะลอการเดินทางมายัง 
ประเทศไทย ซึ่งขณะนี้หลายสิบประเทศได้ประกาศเตือนพลเมืองของตนเองแล้ว
นอกจากนี้ ยังส่งผลให้บรรยากาศการจับจ่ายภายในประเทศซบเซา ซึ่งทางหอการค้าได้ประเมินมูลค่าความเสียหายเบื้องต้นไว้ที่วันละ 200-500 ล้านบาท และหากการชุมนุมยังคงยืดเยื้อตลอดทั้งไตรมาส 1 คาดว่าจะส่งผลกระทบกับการขยายตัวของเศรษฐกิจอย่างแน่นอน จึงอยากให้ภาครัฐแก้ไขปัญหาดังกล่าวอย่างเร่งด่วน หากมีปัจจัยบวกอย่างการไหลเข้าของเงินทุนมาช่วยเสริมอาจช่วยบรรเทาผลกระทบจากการประกาศ พ.ร.ก.ฉุกเฉินได้ แต่ควรเป็นการไหลเข้าอย่างค่อยเป็นค่อยไป เพราะหากไหลเข้าเร็วเกินไปอาจส่งผลให้เกิดภาวะค่าเงินบาทผันผวนได้
นายพยุงศักดิ์ ชาติสุทธิผล ประธานสภาอุตสาหกรรมแห่งประเทศไทย กล่าวว่า การประกาศใช้ พ.ร.ก.ฉุกเฉิน เป็นการส่งสัญญาณว่าการชุมนุมเริ่มมีความเข้มข้นขึ้น ซึ่งขณะนี้ยังไม่สามารถประเมินผลกระทบต่อภาพรวมเศรษฐกิจได้ แต่เชื่อว่า หากการชุมนุมยืดเยื้อก็มีโอกาสที่เศรษฐกิจจะถดถอยลงอีก 
 MThai News
