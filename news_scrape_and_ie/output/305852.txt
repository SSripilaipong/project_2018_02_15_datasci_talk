โบรกเกอร์ฟันธงหุ้นไทยผันผวนต่อเนื่อง เหตุการเมืองไม่มีทีท่าดีขึ้น บวกต่างชาติเทขายหุ้น

ตลาดหุ้นไทยวันนี้ (28 ม.ค.) ดัชนีเปิดในแดนลบ  ดัชนีปรับไปที่ระดับ 1,286.73 จุด ลดลง 1.86 จุด มูลค่าการซื้อขาย 751.19 ล้านบาท
นายธนเดช รังษีธนานนท์ ผู้อำนวยการฝ่ายวิเคราะห์หลักทรัพย์ บล.กรุงศรี เผย ตลาดหุ้นไทยเช้านี้มีโอกาสที่จะปรับตัวลงต่อเนื่อง เพราะสถานการณ์การเมืองยังไม่คืบหน้า และไม่มีทีท่าดีขึ้น อีกทั้งนักลงทุนต่างชาติเมื่อวานนี้ก็ขายสุทธิออกมาค่อนข้างมากถึงกว่า 3 พันล้านบาท จากความกังวลสถานการณ์การเมืองที่อาจจะรุนแรงและทำให้เกิดปัญหาได้
ส่วนตลาดหุ้นอื่นในภูมิภาคเอเชียเช้านี้ส่วนใหญ่ก็อยู่ในแดนบวกเล็กน้อยหลังจากที่เมื่อวานนี้ได้ปรับตัวลงไป อันเนื่องมาจากความ กังวลการลดขนาด QE  แล้วจะส่งผลให้กระแสเงินไหลออก
ทั้งนี้ ตลาดหุ้นไทยยังได้รับแรงกดดันจากการเมือง ซึ่งก็คาดเดาสถานการณ์ได้ยาก และต้องรอดูวันนี้ที่ทาง กกต.กับทางรัฐบาลจะหารือกันเรื่องเลื่อนการเลือกตั้ง แต่เมื่อวานนี้ทาง พรรคเพื่อไทยยังคงยืนยันที่จะให้มีการเลือกตั้งต่อไปในวันที่ 2 ก.พ. นี้ ดังนั้น ความเสี่ยงของตลาดฯจึงยังมีอยู่ นักลงทุนจึงควรระมัดระวังการลงทุนและติดตามสถานการณ์การเมืองอย่างใกล้ชิด พร้อมให้กรอบการแกว่งตัวของดัชนหุ้นไว้ที่ 1,275-1,300 จุด
MThai News
