กสทช. สั่งไทยคมเพิ่มความแรงของสัญญาณอัพลิงค์ช่องบลูสกายให้แรงขึ้น หลังตรวจพบถูกรบกวนทั้งช่องหลักและช่องสำรอง

นายฐากร  ตัณฑสิทธิ์  เลขาธิการ กสทช. กล่าวว่า สำนักงาน กสทช.ได้ประชุมติดตามสถานการณ์การรบกวนช่องสัญญาณดาวเทียมไทยคมและบลูสกาย หลังชี้แจงคณะกรรมการวิทยาศาสตร์เทคโนโลยีการสื่อสารและโทรคมนาคม วุฒิสภา หลังจากเปิดช่องสำรองเพื่อให้บลูสกายออกอากาศ พบว่า มีการรบกวนช่องสำรองออกอากาศของบลูสกายด้วยอุปกรณ์ที่แตกต่างกับการรบกวนของช่องสัญญาณหลักรวมทั้งยังได้หารือแนวทางการติดตามจับกุมตัวผู้ดำเนินการจากเบาะแสข้อมูลที่ได้รับจากสถานีโทรทัศน์บลูสกายและประชาชน
ทั้งนี้การรบกวนช่องสำรองการออกอากาศของบลูสกายจะแตกต่างจากการรบกวนในช่องหลักโดยผู้รบกวนมีการใช้อุปกรณ์รบกวนสัญญาณที่แตกต่างกันจากเบาะแสที่ได้รับจะช่วยเพิ่มโอกาสให้สำนักงาน กสทช.สามารถหาตัวผู้ทำผิดมาดำเนินการได้โดยมาตรการแก้ไขทางเทคนิคที่เพิ่มขึ้นในขณะนี้ได้ขอความร่วมมือให้บริษัทไทยคม จำกัด (มหาชน) ปรับความแรงสัญญาณอัพลิงค์ (Uplink) ของช่องบลูสกายให้แรงขึ้น เพื่อให้การรบกวนทำได้ยากขึ้นโดยหากจะทำการรบกวนก็ต้องส่งสัญญาณที่แรงกว่าซึ่งก็จะทำให้เราสามารถหาตัวและจับกุมผู้กระทำผิดได้ง่ายขึ้นด้วย
เลขาธิการ กสทช. กล่าวว่า สำนักงาน กสทช.ต้องขอขอบคุณประชาชน และสถานีบลูสกายที่ได้แจ้งเบาะแสต่างๆ เข้ามาเบาะแสเหล่านี้มีประโยชน์ต่อการดำเนินการของสำนักงานฯในค้นหาผู้กระทำผิดมาดำเนินการตามกฎหมาย ซึ่งสำนักงานฯ ได้ส่งรถตรวจสอบและหาทิศทางสัญญาณรบกวนทั้ง14 เขตออกตรวจสอบตามเบาะแสที่ได้รับแจ้งแล้วคาดว่าในเร็ววันนี้จะได้ตัวผู้ดำเนินการ อย่างไรก็ดีหากประชาชนพบเห็นสิ่งผิดปกติให้รีบแจ้งเบาะแสมายังสำนักงาน กสทช. ทันที
MThai news
