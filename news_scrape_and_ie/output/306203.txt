สหภาพแรงงานรัฐวิสาหกิจ ออมสินแต่งชุดดำคัดค้าน นำเงินฝากปล่อยกู้โครงการจำนำข้าว ระบุหากรัฐบาลยังไม่หยุดแทรกแซงจะยกระดับจัดประชุมคัดค้านทั่วประเทศ

ภาพจาก ‏@wootthinan
วันนี้ (29 ม.ค.) ที่สำนักงานใหญ่ ธนาคารออมสิน สหภาพแรงงานรัฐวิสาหกิจ ธนาคารออมสิน นัดประชุมวิสามัญสมาชิกทั่วประเทศ พร้อมแต่งชุดดำคัดค้านการนำเงินฝากไปปล่อยกู้โครงการรับจำนำข้าวทุกช่องทาง และเตรียมทำหนังสือคัดค้านยื่นต่อ รักษาการ รมว.คลัง สำนักบริหารหนี้สาธารณะ คณะกรรมการธนาคารออมสิน และ ผอ.ออมสิน และหากรัฐบาลยังไม่หยุดแทรกแซงการทำงานก็พร้อมยกระดับจัดประชุมคัดค้านทั่วประเทศ

นายลิขิต กลิ่นถนอม ประธานสหภาพแรงงานฯออมสิน (สร.อส.) กล่าวว่า การรวมตัวกันของพนักงานในวันนี้ เพื่อเป็นการแสดงเจตนารมณ์ในการคัดค้านการให้รัฐบาลกู้เงินไปใช้ในโครงการการรับจำนำข้าว ทั้งทางตรงและทางอ้อม ซึ่งการหาแหล่งเงินทุนของทางรัฐบาลมีหลายช่องทาง จึงอยากให้ใช้ช่องทางอื่น และไม่ควรนำเงินฝากของประชาชนไปใช้ เพราะผิดวัตถุประสงค์ของทางธนาคาร ในการส่งเสริมการออม
MThai news
