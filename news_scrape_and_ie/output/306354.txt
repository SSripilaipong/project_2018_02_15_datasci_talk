“กรุงไทย” โว ยอดสินเชื่อข้าราชการ -รัฐวิสาหกิจเพิ่มกว่า 2 หมื่นล้านบาท ล่าสุดออกสินเชื่อสวัสดิการเพื่อที่อยู่อาศัย ให้ผ่อนชำระแบบขั้นบันได ชำระหนี้  5 ปีแรกผ่อนน้อยกว่าปกติ 5-20%

น.ส.อาริศรา ธรมธัช ผู้ช่วยกรรมการผู้จัดการใหญ่อาวุโส ธนาคารกรุงไทย เปิดเผยว่า ธนาคารได้ให้บริการสินเชื่อสวัสดิการในรูปแบบต่างๆ เพื่อคุณภาพชีวิตที่ดีอย่างต่อเนื่อง ซึ่งในปีที่ผ่านมา มีอัตราเติบโต 10% โดยมียอดสินเชื่ออยู่ที่ 262,000 ล้านบาท เพิ่มขึ้น 24,200 ล้านบาทและในปีนี้ธนาคารได้ออก สินเชื่อสวัสดิการเพื่อที่อยู่อาศัยสำหรับข้าราชการ โดยมีรูปแบบการ                    ผ่อนชำระแบบขั้นบันได โดยใน 5 ปีแรก ธนาคารให้ผ่อนชำระในแต่ละงวดน้อยกว่าปกติ 5-20%  จากเดิมที่ต้องผ่อนชำระเท่ากันทุกเดือน ทั้งนี้เพื่อให้สอดคล้องกับรายได้ของผู้กู้ และยังสามารถเลือกผ่อนได้ 3 แบบ คือ แบบ 20 ปี 25 ปี และ 30 ปี
ธนาคารให้กู้กับข้าราชการ ลูกจ้างประจำ เจ้าหน้าที่องค์กรมหาชน องค์การของรัฐ พนักงานมหาวิทยาลัยและวิทยาลัยของรัฐ พนักงานกลุ่มวิชาชีพเฉพาะทางการแพทย์ ตลอดจนพนักงานรัฐวิสาหกิจ ที่มีอายุไม่เกิน 40 ปี ให้กู้สูงสุด 100% ของราคาประเมิน โดยสามารถกู้เพื่อซื้อที่ดินพร้อมบ้าน เพื่อปลูกสร้างบ้าน ปรับปรุงต่อเติมหรือซ่อมแซม ตลอดจนเพื่อไถ่ถอนจากสถาบันการเงินอื่น”
โดยคาดว่าสินเชื่อดังกล่าวจะได้รับความสนใจจากลูกค้าในวัยหนุ่มสาว เพราะการผ่อนชำระสอดคล้องกับรายได้ของผู้กู้ ทำให้สามารถมีบ้านเป็นของตัวเองได้ง่ายขึ้น โดยแบบอายุสัญญา 20 ปี
โดยอัตราการผ่อนชำระต่องวดในปีแรกลดลงจากปกติ 10% ปีที่ 2-3 ลดลง 5% แบบอายุสัญญา 25 ปี อัตราผ่อนชำระต่องวดในปีแรกลดลงจากปกติ 15% ปีที่ 2-3 ลดลง 10% และปีที่ 4-5 ลดลง 5% ส่วนแบบอายุสัญญา 30 ปี อัตราผ่อนชำระต่องวดในปีแรกลดลงจากปกติ 20% ปีที่ 2-3 ลดลง 10% และปีที่ 4-5 ลดลง 5%
MThai News
