กสทช.ขีดเส้นผู้ชนะประมูลทีวีดิจิตอล จ่ายก้อนแรก 15 ก.พ.นี้ มูลค่า 1.1 หมื่นล้าน และอาจเพิ่มวงเงินคูปองซื้อทีวีดิจิตอลแก่ประชาชน
นายฐากร ตัณฑสิทธิ์ เลขาธิการคณะกรรมการ กสทช.  เผย วันที่ 15 ก.พ.นี้ เป็นวันสุดท้ายของการจ่ายเงินประมูลทีวีดิจิตอล หลังจาก กสทช. ทำหนังสือแจ้งผู้ชนะประมูลไปตั้งแต่วันที่ 12 ม.ค.ที่ผ่านมา ซึ่งหากผู้ชนะประมูลทีวีดิจิตอลไม่จ่ายเงินภายในระยะเวลาที่กำหนดจะถูกตัดสิทธิการได้รับใบอนุญาตประกอบการกิจการทีวีดิจิตอลทันที
โดยวงเงินก้อนแรกที่ผู้ชนะประมูลจะต้องจ่ายคิดเป็นวงเงินรวม 1.1 หมื่นล้านบาท หรือ 50% ของราคาประมูลขั้นต่ำ ตามขั้นตอนต้องจ่ายภายใน 30 วัน หลังได้รับหนังสือแจ้งอย่างเป็นทางการ สำหรับเงินก้อนดังกล่าวจะเข้าสู่กองทุนวิจัยและพัฒนากิจการกระจายเสียง กิจการโทรทัศน์ และกิจการโทรคมนาคม เพื่อประโยชน์สาธารณะ กทปส. 
อย่างไรก็ตาม วงเงินดังกล่าวที่ กทปส.ได้รับนั้น ถือว่ามีจำนวนสูงเกินกว่าที่คาดไว้ ดังนั้นจะต้องมาหารือร่วมกันในคณะกรรมการ กทปส. และคณะกรรมการ กสท. อีกครั้ง ว่าควรปรับขึ้นมูลค่าคูปองไปซื้อกล่องรับสัญญาณเชต ท็อป บ็อกซ์ และนำไปเป็นส่วนลดซื้อโทรทัศน์ดิจิตอลหรือไม่
อย่างไรก็ตาม นายพนา ทองมีอาคม กรรมการ กทปส. กล่าวว่า เงินที่ได้จากการประมูลทีวีดิจิตอลที่สูงกว่าการประเมินนั้น คณะกรรมการ กทปส. จะต้องพิจารณาอย่างรอบคอบว่า ควรที่จะเพิ่มวงเงินในคูปองเพื่อเป็นส่วนลดให้แก่ประชาชนไปซื้อเซต ท็อป บ็อกซ์ หรือโทรทัศน์ ดิจิตอลหรือไม่ เพราะหากเพิ่มวงเงินคูปองก็อาจมีผลให้ผู้ขายสินค้าปรับขึ้นราคาเซต ท็อป บ็อกซ์ และโทรทัศน์ดิจิตอลได้ จึงพิจารณาอย่างรอบคอบ
MThai News
