“จิตติ” คาด เดือนหน้าทองมีโอกาสปรับขึ้นแตะบาทละ 20,000 บาท ขณะที่การซื้อทองคำช่วงตรุษจีน คึกคักน้อย จากความกังวลการเมือง

นายจิตติ ตั้งสิทธิ์ภักดี นายกสมาคมค้าทองคำ เปิดเผยว่า การซื้อทองคำเพื่อเป็นของขวัญในช่วงเทศกาลตรุษจีน คึกคักน้อยลงกว่าปีที่ผ่านมา เนื่องจากราคาทองคำปรับขึ้นเล็กน้อย ประกอบกับ เทศกาลปีใหม่และเทศกาลตรุษจีน อยู่ในช่วงเดือนเดียวกัน ทำให้ประชาชนมีกำลังซื้อน้อยลง แต่เห็นว่าราคาทองคำขณะนี้ เป็นราคาที่เหมาะสมแก่การซื้อเก็บไว้ทำกำไรระยะสั้น
เนื่องจากคาดว่า หลังเทศกาลตรุษจีน ราคาทองคำจะปรับเพิ่มขึ้น และมีโอกาสถึงบาทละ 2 หมื่นบาท ภายในเดือนกุมภาพันธ์นี้ และคาดว่าทั้งปี ราคาทองคำจะอยู่ในระดับ 1,170-1,450 เหรียญสหรัฐฯ ต่อออนซ์
ส่วนสถานการณ์ทางการเมือง ยังคงต้องติดตามการเลือกตั้ง ในวันที่ 2 กุมภาพันธ์ เนื่องจากยังอยู่ในช่วงเทศกาลตรุษจีน ซึ่งหากเกิดสถานการณ์ความวุ่นวาย ก็อาจส่งผลกระทบต่อค่าเงินบาท และมีผลต่อราคาทองและการซื้อทองคำได้ แต่เห็นว่าสถานการณ์น่าจะเป็นไปด้วยความเรียบร้อย
