ราคาปุ๋ยแพง ชาวนาไร้เงินซื้อ   เหตุรอค่าจำนำข้าว ซ้ำร้ายค่าเงินบาทอ่อน ตลาดโลกขาดแคลนปุ๋ย

นายเปล่งศักดิ์ ประกาศเภสัช นายกสมาคมการค้าปุ๋ยและธุรกิจการเกษตรไทย เผยตั้งแต่ปลายปี 2556 ราคานำเข้าวัตถุดิบปุ๋ยเพื่อใช้ในการผลิตปุ๋ยในไทยขยับสูงต่อเนื่อง ผลจากค่าบาทอ่อน การฟื้นตัวของประเทศเศรษฐกิจโลกก็มีผลต่อความต้องการใช้ปุ๋ยเพิ่มขึ้น จึงผลักดันราคาปุ๋ยในตลาดโลกขยับขึ้น แต่มีเพียงบางชนิดเท่านั้น และยังไม่ต้องยื่นขอปรับราคาขายกับกระทรวงพาณิชย์เพราะเพดานราคายังไม่ได้ เกินกำหนด
นอกจากนี้ ผู้ค้าปุ๋ยยังเจอปัญหาชาวนาไม่มีเงินจ่ายค่าปุ๋ยและซื้อปุ๋ยเพิ่ม ากการที่รัฐบาลยังติดค้างค่าข้าวจำนำชาวนา และความวิตกว่าปีนี้จะเกิดภัยแล้ง ทำให้ยอดสั่งซื้อปุ๋ยเริ่มลดลง กระทบต่อรายได้ผู้ค้าปุ๋ยลดลงแล้ว 30%
นางวรารัตน์ วีรยวรางกูร  กรรมการผู้จัดการ บริษัท วาย.วี.พี. เฟอร์ติไลเซอร์ จำกัด กล่าวว่า ราคาวัตถุดิบปุ๋ยยูเรียในเดือนมกราคม  2557 ขยับจากเดือนธันวาคม 2556 จากตันละ 310 ดอลลาร์สหรัฐ มาอยู่ที่ 370 ดอลลาร์สหรัฐ จากปัญหาค่าบาทอ่อน ซึ่งทุก 1 บาทที่อ่อนค่า ลงจะมีผลต่อราคานำเข้าเพิ่ม 3% ซึ่งจากค่าบาทไม่ถึง 30 บาทต่อ ดอลลาร์สหรัฐ มาเป็น 33 บาทต่อดอลลาร์สหรัฐ เท่ากับต้นทุนเพิ่มแล้ว 20% และแนวโน้มยังอาจสูงขึ้นอีก จากเศรษฐกิจในประเทศสำคัญของโลกฟื้นตัวก็จะเพิ่มการนำเข้าและใช้ปุ๋ยเพิ่ม
แต่คาดว่าจะไม่สูงเท่าหลายปีก่อนที่สูงถึงตันละ 700-800 ดอลลาร์สหรัฐ และไทยยังใช้ปุ๋ยต่อปีประมาณ 5 ล้านตัน “ปกติเมื่อราคาปุ๋ยนำเข้าเพิ่ม ตลาดจะเร่งซื้อเก็บไว้ แต่ปีนี้กลับเงียบ น่าจะเป็นผลจากปัญหาภัยแล้ง และชาวนายังไม่ได้เงินจำนำข้าว รวมถึงชาวนาบางส่วนยังลังเลต่อนโยบายรัฐบาลว่าจะเป็นอย่างไร จึงทำให้ยอดขายต่อเดือนลดลง 30-40%
ตอนนี้ราคาปุ๋ยยังคงเดิมเพราะมีสต๊อกเก่า แต่ในระยะต่อไปหากต้นทุนนำเข้ายังสูงราคาตลาดคงต้องขึ้นแต่ขึ้นไม่ได้มากนักเพราะตลาดซื้อไม่ค่อยดี ยอมรับว่าตอนนี้ตลาดปุ๋ยค่อนข้างปั่นป่วน
MThai news
