สมาคมผู้ประกอบวิสาหกิจในย่านราชประสงค์ ชี้ยอดขายลด 60% วอนทุกฝ่ายเจรจายุติปัญหา-รัฐยกเลิก พ.ร.ก.ฉุกเฉิน พร้อมจัดโปรโมชั่นช็อปปิ้งครบทุก 1,500 บาท ลุ้นตั๋วเครื่องบินไปจีน

นายชาย ศรีวิกรม์ นายกสมาคมผู้ประกอบวิสาหกิจในย่านราชประสงค์ (RSTA) เผย หลังจากที่รัฐบาลประกาศพระราชกำหนดการบริหารราชการในสถานการณ์ฉุกเฉิน (พ.ร.ก. ฉุกเฉิน) ในวันที่ 22 ม.ค.ที่ผ่านมา ทำให้ยอดขายในย่านราชประสงค์ลดลงถึง 60% เดิมรายได้ต่อวันของย่านราชประสงค์ อยู่ที่ประมาณ 280 ล้านบาท โดยในส่วนของยอดที่พักโรงแรม ลดลงเหลือร้อยละ 20 จากเดิมร้อยละ 85-90 และยอดขายร้านอาหาร ลดลง 60%
ขณะเดียวกัน จึงขอเรียกร้องให้รัฐบาลยกเลิกการประกาศใช้ พ.ร.ก.ฉุกเฉิน เพราะมีผลต่ออารมณ์ ที่ทำให้ผู้บริโภคจับจ่ายลดลง พร้อมทั้งได้เจรจากับแกนนำผู้ชุมนุม ขอให้เปลี่ยนวิธีการชุมนุม เนื่องจากกระทบกับการเดินทางเข้ามาจับจ่ายในย่านนี้ แต่จนถึงปัจจุบันยังไม่ได้รับคำตอบจากกลุ่มแกนนำ ส่วนการเลือกตั้งที่จะมีขึ้นในวันที่ 2 ก.พ.นี้ คงต้องจับตาดูอย่างใกล้ชิดว่าจะเป็นอย่างไร
ทั้งนี้ เพื่อกระตุ้นเศรษฐกิจของย่านฯ ในช่วงที่มีสถานการณ์ชุมนุมทางการเมือง และสร้างความเชื่อมั่นให้นักท่องเที่ยวชาวไทยและต่างประเทศ ทางสมาคมฯ ได้ร่วมมือกับสมาชิก ทั้งศูนย์การค้า โรงแรมและร้านค้ากว่า 3,000 ร้านค้า จัดงาน “Ratchaprasong chinese festival” หวังทำยอดขายให้เพิ่มขึ้นมาได้วันละ 40-50 ล้านบาท ตลอด 1 เดือนของการจัดงาน
โดยจัดโปรโมชั่น “Enjoy Shoping” ช็อปปิ้งในศูนย์การค้าที่ร่วมรายการ เช่น ช็อปปิ้งครบทุก 1,500 บาท ลุ้นตั๋วเครื่องบินไป-กลับ กรุงเทพฯ-คุนหมิง 5 รางวัล รางวัลละ 2 ที่นั่ง หรือช็อปปิ้ง ที่ศูนย์การค้าเกษร ครบทุก 25,000 บาท ลุ้นรางวัลอั่งเปา มูลค่ารวม 5 ล้านบาท
ขณะดียวกัน Enjoy Eating ได้ร่วมกับโรงแรมลักซ์ชัวรี่ ย่านราชประสงค์ จัดคอร์สเมนูพิเศษเพื่อรับประทานอาหารจีนต้นตำรับ และ Enjoy Relaxing แพ็กเกจห้องพักราคาพิเศษจากโรงแรมชั้นนำ เช่น โรงแรมเซ็นทารา แกรนด์ และโรงแรมโฟร์ซีซั่นส์ กรุงเทพ ซึ่งงานจะจัดไปจนถึงวันที่ 28 ก.พ.นี้ และหลังจากนี้จะมีการจัดแคมเปญการตลาดอย่างต่อเนื่อง เพื่อฟื้นฟูเศรษฐกิจของย่านอีกด้วย
MThai News
