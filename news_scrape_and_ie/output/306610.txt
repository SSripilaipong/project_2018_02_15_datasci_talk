“ยรรยง พวงราช” พนง.แบงก์รัฐเห็นแก่ตัวไม่ยอมปล่อยกู้ ไม่เห็นใจชาวนาทั้งๆที่รัฐบาลจ่ายดอกเบี้ยแพง ด้านสมาคมชาวนาขู่ หากดื้อดึงพร้อมถอนเงินฝากจากธนาคารทั้งหมด

นายยรรยง พวงราช รมช.พาณิชย์ เผยขณะนี้รัฐบาลเร่งหาเงินเพื่อนำมาจ่ายให้ชาวนาที่ถือใบประทวนในโครงการรับจำนำข้าวเปลือกปี 56/57(รอบแรก) แต่ยังไม่ได้เงิน แต่ติดที่พนักงานของธนาคารรัฐ เช่น ธนาคารเพื่อการเกษตรและสหกรณ์การเกษตร (ธ.ก.ส.) หรือธนาคารออมสิน คัดค้านไม่ยอมให้ธนาคารปล่อยกู้ โดยบุคคลเหล่านี้เห็นแก่ตัว และไม่เห็นใจชาวนา
ทั้งนี้ ธ.ก.ส.ได้เงินจากโครงการรับจำนำข้าวปีละจำนวนมาก ที่สำคัญ เงินที่รัฐจะกู้จากธ.ก.ส.หรือออมสิน ซึ่งรัฐก็จ่ายดอกเบี้ยให้ในอัตราที่ดีกว่ากู้จากธนาคารพาณิชย์แห่งอื่นๆ ด้วยซ้ำ
“รัฐกำลังอยู่ในขั้นตอนการหาเงิน ซึ่งทำในหลายๆ ทาง และได้คุยกับธนาคารพาณิชย์หลายแห่งแล้ว ทั้งในประเทศและต่างประเทศ รัฐไม่จนปัญญาแน่นอน เพราะปัจจุบันตลาดการเงินเป็นการค้าเสรีแล้ว เชื่อว่าน่าจะหาเงินมาให้ชาวนาได้ในเร็วๆ นี้ นอกจากนี้ รัฐบาลอาจไม่ให้ธนาคารรัฐเข้าร่วมโครงการรับจำนำข้าวอีกต่อไป” นายยรรยง กล่าว
ด้านนายวิเชียร พวงลำเจียก นายกสมาคมชาวนาและเกษตรกรไทย ขอร้องให้พนักงานธนาคารเฉพาะกิจของรัฐเห็นใจชาวนา และปล่อยกู้เพื่อให้รัฐเอาเงินมาจ่ายค่าข้าวให้ชาวนา เพราะขณะนี้ชาวนาจำนวนมากได้รับความเดือดร้อนอย่างหนัก เพราะกู้หนี้ยืมสินมาใช้จ่ายในครัวเรือน และลงทุนเพาะปลูกข้าวรอบใหม่จนเกือบจะรอเงินจากรัฐไม่ได้แล้ว หลังจากที่รอมานาน 3-4 เดือน ตั้งแต่เริ่มนำข้าวไปเข้าโครงการเมื่อเดือนต.ค.2556
หากพนักงานธนาคารรัฐยังไม่เห็นใจ และยังคัดค้านการปล่อยกู้ให้โครงการรับจำนำข้าว กลุ่มชาวนาทั่วประเทศได้หารือกันแล้วว่า อาจจะถอนเงินฝากออกจากธนาคารรัฐเหล่านั้น แล้วไปฝากที่ธนาคารพาณิชย์แห่งอื่นหรืออาจไม่ใช้บริการธนาคารรัฐอีก
MThai News
