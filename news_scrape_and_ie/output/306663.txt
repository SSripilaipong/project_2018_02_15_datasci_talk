ตลาดหุ้น-ค่าเงินทั่วโลกร่วงรับเฟดลดQE “แบงก์ชาติ”ชี้เป็นไปตามตลาด และภูมิภาค  “ธีระชัย” ระบุคิวอีลดผสมการเมืองร้อน ทำราคาหุ้น-อสังหาฯวูบหนัก ซีไอเอ็มบี ไทย เชื่อไทยไม่รอดวิกฤติเงินไหลออก โบรกฯแแนะหุ้น KBANK    และTRT
นางรุ่ง มัลลิกะมาส โฆษกธนาคารแห่งประเทศไทย(ธปท.) เผย เฟดลดขนาดเงิน QE ลง 1 หมื่นล้านดอลลาร์สหรัฐ ถือว่าเป็นไปตามคาดการณ์ ส่งผลให้ตลาดทั่วโลกปรับตัวในทิศทางเดิม คือ ออกจากสินทรัพย์ที่มีความเสี่ยงเช่น หุ้น และสินทรัพย์ในตลาดเกิดใหม่ ไปสู่สินทรัพย์ที่มีความเสี่ยงต่ำ ส่งผลให้ค่าเงินดอลลาร์สหรัฐ และเงินสกุลที่มีความปลอดภัยสูง แข็งค่าขึ้นอีกจังหวะหนึ่ง และตลาดเงิน ตลาดทุนเกิดใหม่ ยังมีความอ่อนไหวสูง
สำหรับเงินบาทเมื่อวานนี้(30 ม.ค.) อ่อนค่าลงบ้าง เป็นการปรับตัวไปกับเงินสกุลอื่นในภูมิภาค ซึ่งในภาพรวมเป็นการปรับตัวอย่างค่อยเป็นค่อยไป และสอดคล้องกับมุมมอง ของตลาดว่าเศรษฐกิจภูมิภาคไม่ได้เป็นเศรษฐกิจที่มีความเปราะบางสูง และถูกจับตามอง
ด้านตลาดหุ้นขณะที่ตลาดโลกมีความอ่อนไหวกว่าปกติ ประกอบกับไทยเข้าสู่ช่วงใกล้การเลือกตั้ง จึงอาจเห็นการปรับลดสถานะการลงทุนของนักลงทุนต่างชาติบ้าง แต่จะไม่ใช่การตื่นตระหนกขายเพราะไทยยังมีพื้นฐานที่ดีพอ ที่สำคัญไทยได้ดำเนินนโยบายเศรษฐกิจมหภาคโดยให้ความสำคัญกับการรักษาสมดุลมาโดยตลอด ซึ่งในระยะนี้ที่นักลงทุนต่างชาติเห็นว่าสภาพคล่องโลกมีแนวโน้มลดลง และปรับแนวทางการลงทุน จึงหันกลับมาให้ความสำคัญกับพื้นฐานเศรษฐกิจต่างๆ ดังจะเห็นได้ว่า ตลาดเกิดใหม่ที่สามารถรักษาสมดุลและมี นโยบายมหภาคที่ดีจะไม่อ่อนไหวมาก
ขณะที่ นายธีระชัย ภูวนาถนรานุบาล อดีตรัฐมนตรีว่าการกระทรวงการคลัง กล่าวว่า ผล กระทบต่อตลาดการเงินคงมีขึ้นในทุกครั้งที่ เฟด ลดคิวอีลง เนื่องจากนักลงทุนต่างชาติมักจะมีการปรับพอร์ตการลงทุน แต่ผลกระทบโดยภาพรวมเชื่อว่าคงไม่รุนแรงมาก อย่างไรก็ตาม ประเทศที่จะประสบปัญหาหนักจากการลดคิวอีของเฟดคงเป็นประเทศที่เพลิดเพลินและยอมปล่อยให้เงินต่างชาติไหลเข้าไปลงทุน หรือเก็งกำไรภายในประเทศกันมากจนทำให้ราคาหุ้นหรืออสังหาริมทรัพย์ปรับเพิ่มขึ้น เมื่อเงินเหล่านี้กลับออกไป ราคาหุ้นและราคาอสังหาฯ ก็คงจะตกลง
นายสุชาติ ธนฐิติพันธ์ ผู้ช่วยผู้อำนวยการฝ่ายวิจัยและพัฒนาตลาดตราสารหนี้ สมาคมตลาดตราสารหนี้ไทย กล่าวว่า  การลดขนาดคิวอี เป็นสิ่งที่ตลาดคาดการณ์ไว้อยู่แล้ว โดยตลาด คาดว่า เฟดจะทยอยลดต่อเนื่องตลอดทั้งปีก่อนจะยุติมาตรการคิวอีในปีนี้ ซึ่งนั่นอาจจะทำให้มีเงินต่างชาติไหลออกจากตลาดตราสารหนี้ไทยได้อีกประมาณ 100,000 ล้านบาท แต่ส่วนใหญ่แล้วก็จะเป็นเงินลงทุนในตราสารหนี้ระยะสั้นเป็นหลัก เพราะกลุ่มนักลงทุนตราสารหนี้ระยะยาวเข้ามาเพื่อลงทุนจริงๆ คงไม่ขายไปไหน
หุ้นเด่นวันนี้
บล.โกลเล็กซ์  แนะนำ หุ้นKBANK ซื้อ และ TRT ซื้อเก็งกำไร
KBANK  แนะนำซื้อ ราคาเป้าหมาย 220 บาท มีความโดดเด่นจากการบริหารจัดการหนี้ที่มีประสิทธิภาพเนื่องจากมีสัดส่วนสินเชื่อ SME ในระดับสูง แต่มีสัดส่วน NPL ต่อสินเชื่อรวมน้อยที่สุดในกลุ่มแบงก์ขนาดใหญ่ ธนาคารแจ้งกำไรสุทธิปี 2556 ที่ 41,325 ล้านบาทเพิ่มขึ้น 17%เทียบปีก่อน แต่ต่ำกว่าคาด 4.6% จากการตั้งสำรองหนี้สูญสูงกว่าคาด สินเชื่อปี 2556 เติบโตราว 9% ตามเป้าเติบโต 9-11% สำหรับประมาณการกำไรสุทธิปี 57 คาดว่าจะเติบโตต่อเนื่องราว 8% เป็น 4.5 หมื่นล้านบาท ทั้งนี้ผู้บริหารได้ตั้งเป้าสินเชื่อรวมปี 2557 เติบโต 6-8% รายได้ค่าธรรมเนียมเติบโต 15%
TRT  แนะนำซื้อเก็งกำไร ตั้งเป้ารายได้ปี 57 เติบโต 20% จากการเติบโตในส่วนของธุรกิจผลิตหม้อแปลงไฟฟ้าตามคำสั่งซื้อของลูกค้า ที่ยังมีการเติบโต 3-5% และบริษัทในเครือทั้ง 2 แห่ง ที่มีแนวโน้มการเติบโตได้อย่างโดดเด่น โดยปัจจุบันบริษัทมีงานสะสมรอโอน ( Backlog) กว่า 1,500 ล้านบาท
MThai News
