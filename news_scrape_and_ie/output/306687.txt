ทองร่วง 150 บาทเช้านี้ ทองแท่งขาย 19,500 บาท ทองรูปพรรณ 19,900 บาท

สมาคมค้าทองคำ ประกาศราคาทองคำวันนี้ (31 ม.ค.) เมื่อเวลา 09.37 น. ทองคำแท่งรับซื้อที่บาทละ 19,400 บาท ขายออกบาทละ 19,500 บาท ทองรูปพรรณรับซื้อที่บาทละ 19,116.76 บาท ขายออกบาทละ 19,900 บาท
ทั้งนี้ ราคาทองปรับลดลง 150 บาท เมื่อเปรียบเทียบกับราคาเมื่อวานนี้ (30 ม.ค.) เวลา 14.42 น. (ปรับราคาครั้งที่ 3 ในรอบวัน) ทองคำแท่งรับซื้อที่บาทละ 19,550 บาท ขายออกบาทละ 19,650 บาท ทองรูปพรรณรับซื้อที่บาทละ 19,268.36 บาท ขายออกบาทละ 20,050 บาท
บจ.ฮั่วเซ่งเฮง โกลด์ ฟิวเจอร์ส วิเคราะห์ตลาดโลก มีแรงขายทำกำไรในทองคำกลับออกมาในปริมาณค่อนข้างมากในการซื้อขายช่วงค่ำที่ผ่านมา ตอบรับผลการประชุมของธนาคารกลางสหรัฐซึ่งมีการลดปริมาณการซื้อพันธบัตรลง ประกอบกับรายงานตัวเลขเศรษฐกิจของสหรัฐที่ออกมาค่อนข้างดี ส่งผลให้เงินดอลลาร์แข็งค่าขึ้นกดดันให้ราคาทองอ่อนตัวลง
จากข้อมูล สัญญาทองคำตลาด (ซื้อขายล่วงหน้า) COMEX (Commodity Exchange) งวดส่งมอบเดือน เม.ย. ลดลง 19.7 ดอลลาร์/ออนซ์ ปิดที่ 1,242.5 ดอลลาร์/ออนซ์ โดยราคาทองได้รับแรงกดดันจากเงินดอลลาร์ที่แข็งค่าขึ้น หลังเฟดทอนมาตรการQE และดัชนีภาคการผลิตของจีนในเดือน ม.ค.ที่ปรับลดลงแตะ 49.5 จาก 50.5 ในเดือน ธ.ค.56 ต่ำกว่าข้อมูลที่ตลาดคาดการณ์ไว้ที่ 50
MThai News
