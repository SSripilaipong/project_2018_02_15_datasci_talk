ตลาดหุ้นไทยวันนี้ (31 ม.ค.) ดัชนีเปิดในแดนบวก โดยเมื่อเวลา 10.00 น. ดัชนีปรับไปที่ระดับ 1,269.75 จุด เพิ่มขึ้น 5.68 จุด  มูลค่าการซื้อขาย 512.46 ล้านบาท

บล.ฟินันเซีย ไซรัส มองว่าหุ้นไทยเช้านี้ยังมีสิทธิที่จะแกว่งตัวขึ้นและลงภายในกรอบจำกัด ด้วยวอลุ่มที่ค่อนข้างซบเซาต่อเนื่อง เพราะตลาดหุ้นในภูมิภาคส่วนใหญ่ปิดทำการเนื่องในเทศกาลตรุษจีน ดังนั้น แม้ว่าเมื่อคืนนี้ดัชนีดาวโจนส์จะสามารถพลิกกลับมาเป็นบวกถึงเกือบ 110 จุด โดยเป็นการบวกขึ้นตอบรับกับตัวเลข ผลิตภัณฑ์มวลรวมประชาชาติ (GDP) ไตรมาส 4 ปี 2556 ของสหรัฐ และผลประกอบการที่ดีเกินคาดของบริษัทเอกชนบางแห่ง ซึ่งคาดว่าน่าจะพอช่วยหนุนให้ดัชนีฯ แกว่งตัวด้านบวกได้บ้าง
แต่ปัจจัยการเมืองภายในประเทศยังคงสร้างความวิตกต่อนักลงทุนอยู่ โดยเฉพาะเหตุการณ์รุนแรงที่อาจจะเกิดขึ้นได้ในช่วงวันเลือกตั้งทั่วประเทศ 2 ก.พ.นี้ เพราะแม้ว่าแกนนำกลุ่มผู้ชุมนุมจะยืนยันว่าจะไม่มีการปิดหน่วยเลือกตั้ง โดยจะใช้วิธีเดินขบวนโดยทั่วไปมากกว่า แต่คาดว่านักลงทุนส่วนใหญ่คงต้องการรอดูความชัดเจนในสัปดาห์หน้าก่อนมากกว่า
MThai News
