ธนาคารทหารไทย ส่งจดหมายชี้แจงสื่อ อ้างเหตุผลไม่ร่วมประมูลสินเชื่อโครงการจำนำข้าว เหตุเพราะประเด็นทางกฎหมายซับซ้อน ลดความเสี่ยง NPL
ข่าวธนาคารทหารไทย ไม่ยื่นซองประมูลสินเชื่อจำนำข้าว กลายเป็นพาดหัวข่าวใหญ่ในหนังสือพิมพ์หลายๆ ฉบับ เกี่ยวกับกรณีที่ธนาคารใหญ่หลายๆ แห่งพากันปฏิเสธที่จะยื่นซองประมูลให้รัฐบาลกู้เงินมาใช้ในโครงการรับจำนำข้าว มูลค่าเริ่มต้น 2 หมื่นล้านบาท ซึ่งหนึ่งในนั้นก็มีธนาคารทหารไทย หรือ ทีเอ็มบี (TMB) รวมอยู่ด้วย ล่าสุด ทีเอ็มบี ก็ได้ส่งแถลงการณ์ชี้แจงถึงกรณีดังกล่าว
โดยในแถลงการณ์ระบุว่า
ทีเอ็มบีไม่ได้เข้าร่วมประมูลสินเชื่อให้กับธนาคารเพื่อการเกษตรและสหกรณ์การเกษตร (ธกส.) เมื่อวันที่ 30 มกราคม ที่ผ่านมา เนื่องจากมีประเด็นทางกฏหมายที่ซับซ้อน ตลอดระยะเวลาห้าปีที่ผ่านมา ทีเอ็มบีเป็นธนาคารที่มีพัฒนาการที่ดีโดยต่อเนื่อง ด้วยพื้นฐานการดำเนินงานที่แข็งแกร่ง ซึ่งรวมถึงการบริหารจัดการความเสี่ยงที่เข้มงวด ตลอดจนความโปร่งใส
โดยธนาคารสามารถลดระดับสินทรัพย์ด้อยคุณภาพ (NPLs) ซึ่งเคยอยู่ในระดับสูง ให้มาอยู่ในระดับที่ต่ำลงกว่าเดิมอย่างมาก เนื่องจากความมุ่งมั่นของธนาคารในการพัฒนาคุณภาพของสินเชื่อ
ทีเอ็มบียึดมั่นในหลักการพิจารณาคำขอสินเชื่อซึ่งตั้งอยู่บนพื้นฐานการดำเนินงานที่ได้ส่งผลให้ธนาคารมีพัฒนาการที่ดีมาโดยต่อเนื่อง และจะดำเนินการเพื่อให้เกิดความมั่นใจว่าการตัดสินใจในการดำเนินงานทุกด้านของเราได้คำนึงถึงผลลัพธ์ที่ดีซึ่งจะเกิดกับผู้มีส่วนร่วมทุกฝ่าย
MThai News
