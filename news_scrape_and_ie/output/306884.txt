ผู้ว่าการ ธปท.มั่นใจพื้นฐานเศรษฐกิจไทยแข็งแกร่ง เงินเฟ้อต่ำ ทุนนอกไม่ได้ไหลออกตามข่าว หาไม่ดอกเบี้ยต้องปรับเพิ่มขึ้น

นายประสาร ไตรรัตน์วรกุล ผู้ว่าการธนาคารแห่งประเทศไทย (ธปท.) เผย จากสถานการณ์ทางการเมืองในประเทศขณะนี้ยังไม่ส่งผลกระทบต่อความเชื่อมั่นของนักลงทุนต่างชาติมากนัก แม้ในช่วง 1-2 สัปดาห์ที่ผ่านมา เริ่มมีการถอนทุนออกจากตลาดเกิดใหม่ของนักลงทุนต่างชาติ แต่ประเทศไทยยังไม่ได้รับผลกระทบดังกล่าว ซึ่งจากการสำรวจพบว่า นักลงทุนต่างชาติ ไม่ได้ตื่นตระหนกจากเหตุการณ์ที่เกิดขึ้น โดยยังเชื่อมั่นในพื้นฐานทางเศรษฐกิจของประเทศไทยที่มีความแข็งแกร่ง  โดยเฉพาะภาคเอกชน ขณะที่สถาบันการจันอันดับเรทติ้ง ทั้งมูดี้ส์และ S&P ก็ยังคงอันดับเรทติ้งของประเทศไทยไว้ ไม่ได้มีการปรับลดลง
ผู้ว่าการ ธปท. กล่าวว่า ประเทศไทยถือว่ายังมีภูมิคุ้มกันทางด้านเศรษฐกิจที่ดี อาทิ 1. ไม่มีปัญหาในด้านความไม่สมดุลทางเศรษฐกิจมหาภาค เช่น อัตราเงินเฟ้อก็ไม่สูงมากนัก ดุลการค้าก็อยู่ใน ระดับที่ดี 2. การรักษาอัตราการแลกเปลี่ยนมีความยืดหยุ่นสามารถควบคุมเสถียรภาพของเงินทุนที่จะไหลเข้าออกได้ 3.  สถานะเงินสำรองของประเทศอยู่ในระดับที่มั่นคงมีถึง 50% ของจีดีพี ซึ่งในระดับสากลนั้นอยู่ที่เฉลี่ย 20% และ 4. ภาคเอกชน โดยเฉพาะธนาคารพาณิชย์มีความแข็งแกร่ง
อย่างไรก็ตามหากสถานการณ์ทางการเมืองเกิดเป็นปัญหาเรื้อรังและยังหาข้อยุติไม่ได้ โดยเฉพาะหากในครึ่งปีแรกยังไม่มีการจัดตั้งรัฐบาล ก็จะกระทบต่อด้านนโยบายงบประมาณ รวมไปถึงโครงการของภาครัฐ
ด้านนายบัณฑิต นิจถาวร สมาคมส่งเสริมสถาบันกรรมการบริษัทไทย (IOD) ประเมินว่าการที่สหรัฐฯลดวงเงิน QE เพิ่มอีกนั้น จะทำให้ประเทศไทยต้องเผชิญความเสี่ยงด้านสภาพคล่อง เนื่่องจากเงินทุนของนักลงทุนต่างชาติที่เข้ามาลงทุนเป็นจำนวนมาก่อนหน้านี้จะมีการไหลออกไป ซึ่ง หากเงินทุนไหลออกเป็นจำนวนมาก อาจจะส่งผลให้นโยบายดอกเบี้ยมีการปรับเพิ่มขึ้น  แต่พื้นฐานของเศรษฐกิจไทยจะช่วยพยุงไม่ให้เกิดปัญหาเหล่านั้นได้ โดยจะต้องพึ่งภาคเอกชนเป็นหลักในสถานการณ์ดังกล่าว ซึ่งภาคเอกชนของไทยมีความสามารถในการแข่งขันสูง
MThai News
