ม็อบชาวนายังปิดถนนพระราม 2 อ.ปากท่อ-ราชบุรี จ่อยกระดับชุมนุม เพื่อเรียกร้องรัฐบาลแก้ปัญหาจำนำข้าว ประธานศูนย์ข้าวชุมชนภาคตะวันตก ประกาศ จะปิดถนนไปจนกว่าจะได้เงิน

ผู้สื่อข่าวรายงานว่า วันนี้(3 ก.พ.) กลุ่มชาวนาภาคตะวันตกยังคงปิดถนนพระราม 2 กม.83 อ.ปากท่อ จ.ราชบุรี ทั้งขาขึ้น-ขาล่อง ทั้งนี้แนะรถขาเข้า กทม. ให้เลี่ยงไปใช้ ถ.เพชรเกษม ขาออกใช้ ถ.คลองโคน-ชะอำ (พระราม2 กม.71)
โดยในวันนี้เตรียมมีการยกระดับการชุมนุมเพื่อเรียกร้องรัฐบาลแก้ปัญหาจำนำข้าว โดยจะไปรวมตัวกับชาวนา 7 จังหวัด แยกวังมะนาว เขาย้อย เพชรบุรี เพื่อปิดถนนเพชรเกษมด้วย  ล่าสุดรายงานแจ้งว่า ถนนเพชรเกษม และ แยกวังมะนาว ปิดหมดแล้ว
นายระวี รุ่งเรือง ประธานศูนย์ข้าวชุมชนภาคตะวันตก กล่าวว่า ที่ชาวนาต้องมาปิดถนนนั้นก็เพื่อต้องการเงินค่าข้าวของชาวนาอย่างเดียว เรื่องอื่นไม่มี โดยจะทำการปิดถนนไปจนกว่าจะได้เงิน หรือจนกว่าจะมีคนของรัฐบาลที่สามารถมารับประกันได้ว่าจะจ่ายเงินให้ชาวนาได้เมื่อไหร่
ส่วนการยกระดับการชุมนุมนั้นก็ขอดูสถานการณ์ก่อน แต่มีแนวโน้มว่าจะไปปิดถนนเพชรเกษมทั้งขาขึ้นกทม.และขาล่องใต้เพิ่ม เนื่องจากขณะนี้ชาวนาไม่ได้รับความสนใจในเรื่องของความเดือดร้อนเลย ส่วนมวลชนที่จะมาเพิ่มวันนี้คาดว่าจะเกิน 2พันคน
MThai news
