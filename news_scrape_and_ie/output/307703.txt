กบง. มีมติ ปรับอัตราชดเชยกองทุนน้ำมันดีเซลเพิ่ม 0.30 บาทต่อลิตร เนื่องจากสถานการณ์ราคาน้ำมันในตลาดโลกปรับตัวเพิ่มขึ้น

นายสุเทพ เหลี่ยมศิริเจริญ ปลัดกระทรวงพลังงาน เปิดเผยว่า วันนี้(3 ก.พ.)ที่ประชุมคณะกรรมการบริหารนโยบายพลังงาน (กบง.) เห็นชอบปรับเพิ่มอัตราชดเชยกองทุนน้ำมันเชื้อเพลิงสำหรับน้ำมันดีเซลขึ้น 0.30 บาท/ลิตร จากเดิมกองทุนน้ำมันฯ ชดเชยให้ดีเซล 0.20 บาท/ลิตร เป็นชดเชย 0.50 บาท/ลิตร โดยจะมีผลตั้งแต่วันที่ 4 กุมภาพันธ์ 2557 เป็นต้นไป ส่วนน้ำมันประเภทอื่นๆ ไม่มีการเปลี่ยนแปลงการจัดเก็บเงินเข้ากองทุนน้ำมันฯ แต่อย่างใด
การปรับอัตราเงินเก็บเข้ากองทุนน้ำมันฯ ของดีเซลดังกล่าวเป็นผลมาจากสถานการณ์ราคาน้ำมันในตลาดโลกที่เพิ่มขึ้น โดยราคาน้ำมันตลาดโลก ราคาปิดตลาด ณ วันที่ 30 มกราคม 2557 น้ำมันดิบดูไบอยู่ที่ 103.71 เหรียญสหรัฐ/บาร์เรล เพิ่มขึ้น 0.51 เหรียญสหรัฐ/บาร์เรล ราคาน้ำมันเบนซิน 118.27  เหรียญสหรัฐ/บาร์เรล เพิ่มขึ้น 1.05 เหรียญสหรัฐ/บาร์เรล และน้ำมันดีเซล 122.13เหรียญสหรัฐ/บาร์เรล เพิ่มขึ้น 1.68 เหรียญสหรัฐ/บาร์เรล ทั้งนี้เป็นการเปรียบเทียบกับราคาปิดเมื่อวันที่ 14 มกราคม 2557 ซึ่งเป็นราคาที่ใช้อ้างอิงในการประชุม กบง. ครั้งก่อน
ผลจากการปรับอัตราเงินชดเชยจากกองทุนน้ำมันฯ สำหรับดีเซลครั้งนี้จะช่วยทำให้ราคาขายปลีกน้ำมันดีเซลอยู่ที่ไม่เกิน 30บาท/ลิตร และกองทุนน้ำมันฯ มีรายจ่ายเพิ่มขึ้น จากเดิมรายจ่ายประมาณ 109 ล้านบาท/วัน เป็นรายจ่ายประมาณ 126 ล้านบาท/วัน และปัจจุบัน (ณ วันที่ 2 กุมภาพันธ์ 2557) กองทุนน้ำมันฯ มีฐานะสุทธิติดลบ 3,436 ล้านบาท
MThai news
