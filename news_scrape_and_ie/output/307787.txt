ขสมก.กลับมาให้บริการเดินรถเพิ่มอีก 18 เส้นทาง หลังม็อบกปปส.คืนพื้นที่ ห้าแยกลาดพร้าว และ อนุสาวรีย์ชัยสมรภูมิ

หลังจากกลุ่มผู้ชุมนุมยอมเปิดเส้นทางการจราจรบริเวณอนุสาวรีย์ชัยสมรภูมิ และพื้นที่ห้าแยกลาดพร้าวทำให้ ขสมก. สามารถเดินรถได้คล่องตัวยิ่งขึ้น
ล่าสุด นายนเรศ บุญเปี่ยม รองผู้อำนวยการฝ่ายบริหาร ฐานะรักษาการผู้อำนวยการองค์การขนส่งมวลชนกรุงเทพ (ขสมก.) กล่าวว่าขณะนี้มีการคืนเส้นทางการจราจรถึง 18 เส้นทาง  แต่ยังคงเหลือเส้นทางที่ต้องปรับเปลี่ยนการเดินรถอีก 49 เส้นทาง เช่น บริเวณศูนย์ราชการฯ แจ้งวัฒนะ แยกราชประสงค์ ปทุมวัน ต่อเนื่องไปจนถึงแยกศาลาแดง สวนลุมพินี
แม้ว่าบางเส้นทางที่ไม่มีกลุ่มผู้ชุมนุมปักหลักอยู่แต่ยังไม่สามารถเดินรถได้ เนื่องจากมีสิ่งกีดขวางการจราจร เช่น ที่สะพานพระราม 8 แยก จปร. และแยกสะพานผ่านฟ้าฯ เป็นต้น
สำหรับผลกระทบจากการชุมนุมทางการเมืองจนถึงปัจจุบัน ขสมก.ได้รับผลกระทบจากการมาใช้บริการลดลง ส่งผลต่อกระแสเงินสดของ ขสมก. ที่มีรายได้เฉลี่ยลดลงประมาณ 2 ล้าน 7 แสนบาทต่อวัน
MThai news
