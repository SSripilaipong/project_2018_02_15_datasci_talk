“นิวัฒน์ธำรง” ดิ้นสุดฮือกสุดท้าย เดินหน้าขายข้าวเพิ่ม หมุนเงินจ่ายค่าโครงการรับจำนำข้าว

นายนิวัฒน์ธำรง บุญทรงไพศาล รองนายกรัฐมนตรีและ รมว.พาณิชย์ เปิดเผยถึงโครงการรับจำนำข้าวว่า รัฐบาลได้ระบายข้าวไปแล้วประมาณ 1 ล้านตัน ขายให้กับภาคเอกชนที่มีสัญญาส่งข้าวไปต่างประเทศ 860,000 ตัน และมีการขายตลาดล่วงหน้าไปอีก 110,000 ตัน รวมเบ็ดเสร็จประมาณ 970,000 ตัน จากการรายงานเมื่อสัปดาห์ที่ผ่านมา
ทั้งนี้ รัฐบาลจะมีการระบายข้าวเพิ่มเติมจากปกติ โดยจะดำเนินการเดือนละ 2 ครั้ง ประมาณครั้งละ 2 แสนตัน ซึ่งจากคำแนะนำจากนักวิชาการ นักการเมืองหลายๆ คน ว่าควรจะมีการระบายข้าวให้มากขึ้น ถ้าระบายข้าวได้หมดทั้งโกดังหรือทั้งสต๊อกได้ยิ่งดี ดังนั้นครั้งนี้จะมีการระบายข้าวที่ระบบปลีก ประมาณ 4 แสนตัน ถ้าได้รับการตอบรับที่ดีตามข้อแนะนำ รัฐบาลก็สามารถระบายข้าวได้เรื่อยๆ และจำนวนจะได้มากกว่านี้อีก อย่างไรก็ตาม รัฐบาลเคยทำมา 2 แสนตัน ครั้งนี้เราขอเป็น 4 แสนตัน และถ้ามีผู้สนใจมาซื้อเป็นจำนวนมาก อาทิตย์ต่อไปเราก็ระบายได้มากขึ้นอีก ดังนั้น ไม่ต้องกังวลเรื่องการระบายข้าว
สำหรับการดำเนินการการระบายข้าวจะประกาศ TOR ขึ้นในวันพฤหัสบดีที่ 6 ก.พ.นี้ เพื่อให้ผู้ค้าข้าวที่สนใจสามารถมาดูรายละเอียดและเสนอราคาขอซื้อได้ตามจำนวนที่ต้องการ ซึ่งทางคณะกรรมการจะมีราคากลาง ราคาจะเป็นไปตามราคาตลาดโลก จึงขอเชิญชวนผู้ค้าข้าวมาเสนอราคากันได้ ทั้งหมดจำนวน 4 แสนตัน แบ่งออกเป็นข้าวขาว 5% จำนวนประมาณ 1 แสนตัน ข้าวหอมมะลิ จำนวน 1 แสนตัน ข้าวหอมจำนวนประมาณ 5 หมื่นตัน ข้าวเหนียวจำนวนประมาณ 4 หมื่นตัน ข้าวหอมปทุมธานี จำนวน 2 หมื่นตัน เป็นต้น
อีกทั้งจะมีการแจ้งรายละเอียดอีกครั้งหนึ่งในเอกสารการประมูล โดยจะมีการให้ยื่นซองวันที่ 12 ก.พ.2557 และเปิดซองต่อรองราคาโดยคณะกรรมการวันที่ 13 ก.พ.นี้ หลังจากนั้น ภายในวันที่ 13-14 ก.พ.นี้ จะรู้ผลว่ามีการประมูลได้มากน้อยแค่ไหน นอกจากนี้ ถ้าได้รับการตอบรับที่ดี ถ้าผู้ประกอบการค้าข้าวมาประมูลได้ดีจะมีการดำเนินการต่อได้ทันที แต่ถ้าผลตอบรับไม่ดีมากนักก็ต้องดูจังหวะ ท่าทีกันอีกครั้ง
พร้อมกันนี้ ขอเชิญชวนผู้ค้าข้าว นักวิชาการ นักการเมือง มาร่วมกันซื้อข้าว เพื่อที่จะนำเงินที่ได้ไปจ่ายให้กับชาวนาตามคำแนะนำต่างๆ ที่ได้รับมา อีกทั้งควบคู่กันไปกับการหาเงินกู้ โดยกระทรวงการคลัง ซึ่งทำงานกันอย่างเต็มที่ ตลอดจนการแก้ไขปัญหานี้ให้เร็วที่สุด
Mthai News
