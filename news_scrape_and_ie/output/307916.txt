สมาคมไทยบริการท่องเที่ยว ลุยจัดงาน “เที่ยวทั่วไทยไปทั่วโลก ครั้งที่ 14” หวังกระตุ้นธุรกิจ หลังนักท่องเที่ยวอาเซียนหดหาย 50%เหตุกลัวการเมืองไทยแรง

นายสุทธิพงศ์ เผื่อนพิภพ นายกสมาคมไทยบริการท่องเที่ยว เปิดเผยว่า จากสถานการณ์การเมืองส่งผลกระทบต่อธุรกิจท่องเที่ยวอย่างชัดเจนในเดือน ม.ค.นี้ โดยเฉพาะนักท่องเที่ยวจากอาเซียนปรับตัวลดลงถึง 50% และนักท่องเที่ยวไทยออกไปต่างประเทศลดลงราว 20-25% แต่อย่างไรก็ตามนักท่องเที่ยวจากยุโรปยังเข้ามาท่องเที่ยวประเทศไทยอย่างต่อเนื่อง เพราะนักท่องเที่ยวยุโรปมีความเข้าใจถึงสังคมไทย ว่าสังคมไทยเป็นสังคมที่มีการประนีประนอม ถึงแม้จะมีการประทะกันเป็นครั้งคราว
ทางสมาคมฯ คาดว่าในปีนี้จะมีนักท่องเที่ยวจากต่างชาติจะมาเที่ยวประเทศไทยราว 26 ล้านคน แต่จะไม่เกิน 30 ล้านคน หากสถานการณ์ทางการเมืองสามารถจบลงได้ในระยะเวลา 2 เดือน แต่หากสถานการณ์ทางการเมืองยืดเยื้อเกินกว่าเดือน มี.ค. คาดว่าจะทำให้นักท่องเที่ยวปีนี้ไม่ถึง 26 ล้านคน

นายสุทธิพงศ์กล่าวว่า ในปีนี้จะจัดงาน “เที่ยวทั่วไทยไปทั่วโลก ครั้งที่ 14” กล่าวว่า งานนี้จะมีขึ้นระหว่างวันที่ 20-23 ก.พ. นี้ ที่ศูนย์ประชุมแห่งชาติศิริกิติ์ และในอีก 3 จังหวัด คือ เชียงใหม่อุดรธานี และภูเก็ต ทางสมาคมเชื่อว่าการจัดงานท่องเที่ยวในครั้งนี้ มีความยิ่งใหญ่และเป็นงานท่องเที่ยวงานแรกของปีจะเป็นส่วนหนึ่งในการกระตุ้นธุรกิจท่องเที่ยวของไทยให้คึกคักอีกครั้งหนึ่ง

โดยคาดว่าเฉพาะงานที่กรุงเทพฯ จะมีผู้เข้าชมงานไม่น้อยกว่า 2.5 แสนคน และเชื่อว่าจะมีเงินสะพัดในงานนี้กว่า 300 ล้านบาท โดยมี พันธมิตรร่วมจัดโปรโมชั่นพิเศษ ได้แก่ บริษัท ไทย-อะมาดิอุส เซาท์อีสต์เอเชีย จำกัด , บริษัทประกันภัยไทยวิวัฒน์ จำกัด , ธนาคารกสิกรไทย ,ธนาคารไทยพาณิชย์  , ธนาคารธนชาต , บมจ. อิออน ธนสินทรัพย์ (ไทยแลนด์)
MThai News
