“ยรรยง”โต้ข่าวลือรัฐบาลไม่ได้ขายข้าวขาดทุนมหาศาล ยันราคาเป็นไปตามกลไกตลาด ตรวจสอบได้ และข้าวในสต๊อกคุณภาพดี ไม่มีปัญหา เตรียมเปิดประมูลข้าว 4.6 แสนตัน สัปดาห์หน้า

นายยรรยง พวงราช รัฐมนตรีช่วยว่าการกระทรวงพาณิชย์ เปิดเผยถึงกระแสข่าวว่ารัฐบาลจะยอมขายข้าวขาดทุน อยากให้ผู้ที่เสนอข่าวและโจมตีการขายข้าวของรัฐบาลคำนึงถึงประเทศชาติ เพราะเป็นไปไม่ได้ที่การเจรจาขายข้าวจะขาดทุนมหาศาล โดยราคาขายจะเน้นราคาตลาดเป็นหลัก ซึ่งมีขั้นตอนและวิธีการที่ตรวจสอบได้
อีกทั้งยืนยันว่า ข้าวที่เก็บสต๊อกไว้ ไม่ได้เสื่อมคุณภาพตามที่มีการกล่าวหาด้วย และได้มอบหมายให้กรมการค้าต่างประเทศเร่งเจรจาขายข้าวกับภาคเอกชน โดยเน้นเอกชนที่มีคำสั่งซื้อข้าวจากต่างประเทศ เบื้องต้นได้ขายให้เอกชนที่มีคำสั่งซื้อแล้วกว่า 8.5 แสนตัน ซึ่งเป็นข้าวขาวและข้าวหอมมะลิ คาดว่าน่าจะทำการซื้อขายได้เสร็จภายใน 2 เดือน ซึ่งจะทำให้มีเงินคืนให้เกษตรกรกว่า 1 หมื่นล้านบาท
“กระทรวงพาณิชย์ได้เปิดโอกาสให้ผู้ส่งออกข้าวที่สนใจเข้าร่วมประมูลข้าวรัฐบาล จะมีผู้ส่งออกข้าวทั้งเก่าและใหม่ยินดีเข้าร่วมโครงการประมูลกับรัฐบาลทั้งเปิดประมูลทั่วไปและซื้อขายในตลาดสินค้าเกษตรล่วงหน้าแห่งประเทศไทย (เอเฟต) อย่างต่อเนื่องทุกครั้ง แต่จะมีผู้ส่งออกข้าวบางรายอาจจะมีส่วนเกี่ยวข้องกับพรรคการเมืองบางพรรคมักจะออกมาให้ข่าวลักษณะข้าวสตอกรัฐเสื่อมคุณภาพ หากสอบถามผู้ส่งออกที่เข้าร่วมประมูลส่วนใหญ่เห็นว่าข้าวรัฐบาลยังมีคุณภาพดี อีกทั้งการดูแลสตอกข้าวรัฐบาลก็มีวิธีการและขั้นตอน จึงอยากให้สังคมได้รับรู้ข่าวสารอย่างถูกต้อง” นายยรรยงกล่าว
ด้านนายสุรศักดิ์ เรียงเครือ อธิบดีกรมการค้าต่างประเทศ กล่าวว่า ภายในสัปดาห์หน้า จะสามารถเปิดประมูลข้าวสารเป็นการทั่วไปจำนวน 4.6 แสนตัน โดยข้าวสารในสต๊อกรัฐบาลที่จะนำมาเปิดประมูลจะมีข้าวหลายชนิดรวมกันทั้งข้าวขาว ข้าวหอมมะลิ ปลายข้าว
MThai News
