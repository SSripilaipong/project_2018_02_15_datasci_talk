สภาผู้ส่งออกประเมินส่งออกไทยโต 5% หากเศรษฐกิจโลกโต 3.5% ห่วงเฉลพาะสหรัฐเท่านั้น

นายนพพร เทพสิทธา ประธานสภาผู้ส่งสินค้าทางเรือแห่งประเทศไทย เผย คณะกรรมการสภาผู้ส่งออกประเมินว่า สถานการณ์การเมืองที่เกิดขึ้นมานานกว่า 3 เดือน ไม่กระทบต่อการส่งออกเดือนธันวาคมที่ผ่านมา และต่อเนื่องถึงไตรมาสแรกปีนี้ เนื่องจากผู้ส่งออกได้รับคำสั่งซื้อล่วงหน้าไว้แล้ว และแม้ว่าการดำเนินการขอเอกสารของทางราชการ และการขนส่งติดขัดในบางช่วงเวลา แต่การส่งออกยังสามารถดำเนินการต่อไปได้ เพราะระบบขนส่งและจัดการสินค้า ในประเทศมีความแข็งแกร่ง
อีกทั้งไทยผ่านวิกฤติการเมืองมาแล้วหลายครั้ง จึงมั่นใจว่าการส่งออกตลอดปีนี้จะเป็นไปตามเป้าหมายที่ตั้งไว้ที่ 5% บนพื้นฐานเศรษฐกิจโลก ขยายตัว 3.5% และเงินบาทอ่อนค่าที่ 34 บาท/ดอลลาร์ และอาจอ่อนค่าลงไปแตะ 36 บาท/ดอลลาร์ได้ ซึ่งเป็นประโยชน์ต่อการส่งออก และเชื่อว่าสัดส่วนการส่งออกที่มีถึง 70% ของจีดีพี จะช่วยผลักดันให้จีดีพีของไทยปีนี้ขยายตัวที่ 2-3% ได้
การประเมินการส่งออกในครั้งนี้ยังไม่รวมปัจจัยความผันผวนของเศรษฐกิจโลก โดยเฉพาะสหรัฐที่ยังไม่มีความชัดเจนเรื่องการฟื้นตัวของเศรษฐกิจ เพราะยังมีปัญหาเรื่องการปลดคนงานของห้างค้าปลีกขนาดใหญ่ รวมถึงปัญหาเพดานหนี้ที่อยู่ในระดับสูง อาจทำให้เศรษฐกิจตกอีกรอบ รวมถึงการทยอยลดเงินอัดฉีดในระบบเศรษฐกิจ หรือQE ทำให้สภาพคล่องในโลกลดลง ซึ่งจะส่งผลกระทบต่อประเทศเกิดใหม่ที่มีพื้นฐ่านเศรษฐกิจอ่อนแอ เช่น บราซิล อาร์เจนตินา ก่อนที่จะลุกลามออกไป อีกทั้งต้องจับตาภัยธรรมชาติในสหรัฐและจีน
ทั้งนี้ ภาคเอกชนไม่หวังพึ่งภาครัฐ เพราะเชื่อว่าจะเกิดสุญญากาศทางการเมือง เพราะการเลือกตั้งที่ไม่สมบูรณ์ และกว่าจะจัดตั้งรัฐบาลได้ประมาณไตรมาส 3-4 ปีนี้ นอกจากนี้ ภาคเอกชนจะจัดทีมไปเจรจากับทางสหภาพยุโรป หรืออียู เพื่อเตรียมการด้านการค้าการลงทุน ก่อนที่ไทยจะจัดทำข้อตกลงเขตการค้าเสรีไทย-อียู เพราะเมื่อมีรัฐบาลใหม่จะเดินหน้าได้ทันที ส่วนตัววเลขการส่งออกในเดือน ธ.ค.2556 มีมูลค่า 18,439.7 ล้านดอลลาร์ เพิ่มขึ้น 1.87% ภาพรวมส่งออกตลอดปี 2556 มีมูลค่ารวม 228,529.8 ล้านดอลลาร์ ลดลง 0.3%
MThai News
