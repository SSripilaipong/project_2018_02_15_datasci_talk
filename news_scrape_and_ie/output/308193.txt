ธนาคารเพื่อการเกษตรฯ (ธ.ก.ส.) ยืดหนี้ให้เกษตรกรที่ยังไม่ได้รับเงินจำนำข้าว พร้อมปล่อยกู้เงินก้อนใหม่ ลดหนี้เงินกู้นอกระบบ

นายลักษณ์ วจนานวัช ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ตามที่เกษตรกรนำใบประทวนสินค้ามาติดต่อขอรับเงินตามโครงการรับจำนำข้าวเปลือกปีการผลิต 2556/57 กับ ธ.ก.ส. ตามเงื่อนไขที่รัฐบาลโดยคณะกรรมการนโยบายข้าว แห่งชาติ (กขช.) กำหนด แต่รัฐบาลยังไม่สามารถจัดสรรเงินมาให้ ธ.ก.ส. เพื่อจ่ายให้แก่เกษตรกรจนครบถ้วน
ดังนั้นเพื่อบรรเทาความเดือดร้อนและความกังวลใจของเกษตรกร เกี่ยวกับภาระหนี้สินที่มีอยู่ ธ.ก.ส. จึงได้กำหนดมาตรการยืดเวลาชำระหนี้ดังกล่าวออกไปเป็นเวลา 6 เดือน และในกรณีที่เกษตรกรมีความประสงค์จะใช้เงินเพื่อนำไปลงทุนทำการผลิตในฤดูกาลใหม่ ธ.ก.ส. พร้อมให้เงินกู้ก้อนใหม่ ตามหลักเกณฑ์สินเชื่อปกติของ ธ.ก.ส. ทั้งนี้ เพื่อบรรเทาความเดือดร้อนของเกษตรกรเป็นการเฉพาะหน้า และลดปัญหาการไปพึ่งพาเงินกู้นอกระบบที่คิดดอกเบี้ยในอัตราสูงและเป็นภาระหนัก ถือเป็นทางเลือกอีกทางหนึ่งให้กับพี่น้องเกษตรกร โดยสามารถติดต่อที่ ธ.ก.ส.ใกล้บ้านทุกสาขา ส่วนเกษตรกรที่เป็นลูกหนี้สถาบันเกษตรกร เช่น สหกรณ์การเกษตร  ธ.ก.ส.จะพิจารณาให้ความช่วยเหลือผ่านระบบของสหกรณ์นั้นๆ ต่อไป
สำหรับการดำเนินโครงการรับจำนำข้าวเปลือกปีการผลิต 2556/57 ธ.ก.ส. ได้ทยอยจ่ายเงินดังกล่าวให้เกษตรกรไปแล้ว 59,518 ล้านบาท คิดเป็นปริมาณข้าวเปลือกจำนวน 3.7 ล้านตัน โดยเงินที่จ่ายไปแล้วดังกล่าวเป็นเงินจากงบประมาณ และเงินจากการระบายข้าวที่กระทรวงพาณิชย์ส่งมาชำระคืน โดยไม่ใช้เงินทุน ธ.ก.ส.
MThai News
