ชาวนาแตกสองขั้ว ฝ่ายหนึ่งเร่งรัฐบาลกู้เงินจ่ายค่าข้าว-อีกฝ่ายนัดบุกพาณิชย์ ด้านรักษาการนายกฯ วอนทุกฝ่ายเห้นใจชาวนา รัฐเร่งจัดการข้อจำกัดทางกฏหมาย

นายวิเชียร พวงลำเจียก นายกสมาคมชาวนาและเกษตรกรไทย เผย สมาคมฯ และกลุ่มชาวนาใน 12 จังหวัดเตรียมยื่นหนังสือถึงรัฐบาลในวันพรุ่งนี้(6 ก.พ.) เพื่อขอให้รัฐบาลเร่งรัดการกู้เงินเพื่อมาชำระค่าข้าวให้ชาวนา โดยเสนอให้รัฐบาลกู้เงินแบบเปิดกว้าง ไม่เน้นเพียงกู้เงินผ่านธนาคารของรัฐเท่านั้น แต่ควรกู้จากธนาคารพาณิชย์ทั้งในและต่างประเทศ โดยเชื่อว่าจะมีธนาคารพาณิชย์ให้ความร่วมมือ ขณะเดียวกันยังขอความเห็นใจจากธนาคาพาณิชย์ให้พิจารณาปล่อยเงินกู้ให้ด้วย
นอกจากนี้ ชาวนายังสนับสนุนการระบายข้าวของรัฐบาล โดยให้เปิดกว้างทั้งการประมูลขายในประเทศ และเพื่อส่งออก รวมถึงประมูลขายเพื่อการบริโภคและใช้ในภาคอุตสาหกรรม เพื่อให้ได้เงินมาจ่ายค่าข้าวโดยเร็ว
“สมาคมฯ และเครือข่ายชาวนา 12 จังหวัด ไม่มีแผนจะเดินขบวนประท้วงรัฐบาลแต่อย่างใด เพราะรู้อยู่ว่า ประท้วงไปก็ไม่มีประโยชน์ รัฐบาลกำลังเร่งหาเงินมาจ่ายให้เราอยู่ แต่ก็มีปัญหาติดขัด อยากขอให้เห็นใจชาวนาบ้าง ตอนนี้เราเดือดร้อนมาก เป็นหนี้สินเยอะ เพราะต้องกู้มาลงทุนเพาะปลูกข้าวรอบใหม่ ตอนนีหนี้สินรัดตัวมากจนจะทนไม่ไหวอยู่แล้ว” นายวิเชียร กล่าว
ด้านนายประสิทธ์ บุญเฉย นายกสมาคมชาวนาข้าวไทย กล่าวว่า วันพรุ่งนี้ จะนำกลุ่มชาวนาทั่วประเทศเดินทางไปกระทรวงพาณิชย์ เพื่อกดดันให้กระทรวงพาณิชย์เร่งระบายข้าวและหาเงินมาจ่ายให้กับชาวนา หลังจากที่ชาวนานำข้าวเข้าร่วมโครงการรับจำนำ แล้วยังไม่ได้เงินนานกว่า 6 เดือน
ทั้งนี้ แม้กระทรวงพาณิชย์จะยังไม่เปิดทำการก็ตาม แต่ชาวนาต้องการเดินทางไปกดดัน เพื่อแสดงสัญลักษณ์และความเดือดร้อนของชาวนา ซึ่งชาวนาในแต่ละจังหวัดจะเดินทางไปรวมตัวกันที่กระทรวงพาณิชย์ตั้งแต่ช่วงเช้า แต่จะไม่มีการยื่นหนังสือแต่อย่างใด
น.ส.ยิ่งลักษณ์ ชินวัตร ปฏิบัติหน้าที่ นายกรัฐมนตรี และ รมว.กลาโหม กล่าวถึง โครงการรับจำนำข้าวว่า รัฐบาลจำเป็นต้องทำภายใต้ข้อจำกัดนี้และมีกฎหมายกำกับ ดังนั้นจึงต้องใช้เวลาซึ่งอาจจะต่างจากรัฐบาลที่ปกติ
“หวังว่าทุกคนจะเข้าใจเพราะชาวนาลำบาก หากถ้าทุกอย่างหยุดชะงักลงทั้งหมด และไม่จ่ายเงินให้กับชาวนา ชาวนาจะทำอย่างไร เพราะข้าวก็อยู่ในคลังแล้วรัฐบาลต้องดูแล ทุกคนต้องมีรายได้มีค่าใช้จ่าย มิเช่นนั้นชาวนาจะเป็นหนี้เป็นสินจะเดือดร้อน จึงขอความเห็นใจด้วย
ส่วนรัฐบาลเองก็เห็นใจ และสั่งให้ทุกหน่วยงานดูแลย่างเต็มที่ อยากจะขอความเห็นใจว่าบางอย่างรัฐบาลไม่สามารถทำได้ทันที เรื่องเงินกู้รัฐบาลโดยกระทรวงการคลังกำลังดำเนินการอย่างเต็มที่ อยากขอเวลาส่วนเรื่องที่ติดขัดตรงไหนนั้นขอให้ไปสอบถามกับรัฐมนตรีกระทรวงการคลังดีกว่า ซึ่งรัฐมนตรีก็อยู่ที่กระทรวงไม่ได้หายไปไหน” น.ส.ยิ่งลักษณ์กล่าว
MThai News
