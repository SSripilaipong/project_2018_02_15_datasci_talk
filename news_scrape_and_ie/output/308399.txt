โบรกเกอร์ ฟันธงหุ้นกลุ่มส่งออก น่าเล่นไม่กระทบผลทางการเมือง  แนะKCE, DELTA, HANA และ SVI

บล.ทรีนีตี้ มองว่าหุ้นกลุ่มส่งออก เป็นกลุ่มที่น่าสนใจ อย่าง  DELTA, HANA, SV I หากเศรษฐกิจโลกฟื้นตัวดีและเป็นหุ้นที่ไม่อิงกับปัจจัยการเมืองในประเทศ ในช่วงเวลานี้มี 2 ปัจจัยหลักที่กดดันตลาดหุ้นทั่วโลกในขณะนี้ ได้แก่
(1) การเติบโตของเศรษฐกิจสหรัฐฯและจีนต่ำกว่าคาด (2) ความมีเสถียรภาพทางการเงินของตลาดเกิดใหม่  โดยตลาดหุ้นทั่วโลกมีแรงเทขายออกมาแล้ว กว่า 3 ล้านดอลลาร์สหรัฐตลอดปี 2556 จากความไม่แน่นอนของการฟื้นตัวเศรษฐกิจสหรัฐฯ หลังจากเฟดมีมติลดวงเงิน QE ลงอีก 1 หมื่นล้านดอลลาร์สหรัฐ เป็น 6.5 หมื่นล้านดอลลาร์สหรัฐ
ปัจจัยการเมืองไทยยังอึมครึม ทั้งนี้ศาลอาญาออกหมายจับแกนนำกลุ่ม กปปส.19 คน ฐานฝ่าฝืน พ.ร.ก. ฉุกเฉิน ขณะที่อีกฝ่ายก็พยายามยื่นต่อศาลแพ่งให้ พ.ร.ก. ฉุกเฉิน เป็นโมฆะทำให้แนวโน้มของตลาดหุ้นยังผันผวน ตามข่าวกระแสการเมือง โดยเมื่อบ่ายวานนี้ (5ก.พ. 57) ดัชนีปรับตัวลดลงไปอยู่ในแดนลบ
บล.บัวหลวง วิเคราะห์หุ้นส่งออก 3 ตัว ดังนี้
KCE  บมจ.เคซีอี อิเล็คทรอนิคส์ โดยยอดขายไตรมาส 4ปี 2556 คาดว่าเป็นไปตามเป้าหมาย 75 ล้านดอลลาร์สหรัฐ และคาดว่ากำไรสุทธิ 333 ล้านบาท ลูกค้ากลุ่มยานยนต์จะเป็นปัจจัยหนุนยอดขายในปีนี้ บริษัทให้แนวทางรายได้อย่างต่ำ 1 หมื่นล้านบาท สำหรับปี 2557 อ้างอิงจากอุปสงค์ของลูกค้า คำสั่งซื้อตั้งแต่ต้นไตรมาส 1/57 จนถึงปัจจุบันทำได้ถึง 98% ของยอดขาย แนะนำซื้อ ราคาเป้าหมาย 28 บาท
HANA  บมจ.ฮานา ไมโครอิเล็คทรอนิคส์ มีแนวโน้มว่ากำไร ไตรมาส 4ปี 2556 โตอย่างก้าวกระโดดมาอยู่ที่ 446 ล้านบาท แนวโน้มปี 2557 อุตสากรรมแผงวงจรรวมไฟฟ้าทั่วโลกจะเติบโต 5 % จากยอดขายและปริมาณความต้องการแผงวงจรไฟฟ้าที่ใช้ในอุปกรณ์สื่อสาร การอ่อนค่าของเงินบาททำให้กำไรสูงขึ้น ราคาเป้าหมาย 28.50 บาท
DELTA  บมจ.เดลต้า อิเล็คทรอนิคส์ (ประเทศไทย) คาดว่ายอดขายไตรมาส 4ปี 2556 เติบโต 5%ยอดขายปี 2557 จะขยายตัว 5-10% สินค้าอิเล็กทรอนิกส์ ในระบบคลาวด์ ในอุตสาหกรรม และพาวเวอร์ซัพพลายในโครงสร้างโทรคมนาคม มีกลยุทธ์ที่ดีในการยายฐ่านการขาย บวกกับการอ่อนค่าทุกๆ 1 บาทต่อดอลลาร์สหรัฐ จะทำให้อัตรากำไรขั้นต้นของ DELTA เพิ่มขึ้น ราคาเป้าหมาย 54.00 บาท
MThai News
