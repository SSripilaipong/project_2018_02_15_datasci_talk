ศูนย์วิจัยทองคำ ชี้ดัชนีความเชื่อมั่น ราคาทองเดือนก.พ. ลดลงจากเดือนก่อนที่ 53.55 จุด หลังราคาขึ้นไปก่อนหน้า ค่าเงินบาทอ่อนหนุนราคาทองในประเทศเพิ่ม ผู้ค้ามองกรอบเคลื่อนไหว 1,160-1,360 ดอลลาร์ต่อออนซ์
นายกมลธัญ  พรไพศาลวิจิต ผู้อำนวยการศูนย์วิจัยทองคำ เปิดเผยว่า ดัชนี ความเชื่อมั่นราคาทองคำ (Gold Price Sentiment Index) เดือนก.พ. 2557 ปรับลดลงจากเดือนก่อนหน้าเล็กน้อย แต่ยังสะท้อนมุมมองเชิงบวก โดยค่าดัชนีอยู่ที่ระดับ 53.55 จุด ลดลง 5.06 จุด หรือ 8.63% หลังจากราคาทองคำปรับตัวขึ้นพอสมควรในเดือนม.ค.ที่ผ่านมา  กลุ่มตัวอย่างยังมองทองคำเชิงบวกแต่ส่วนใหญ่เชื่อราคาทองคำโลกปรับตัว ขึ้นอย่างจำกัดแต่ได้ค่าเงินบาทหนุนราคา ทองคำในประเทศ ซึ่งมุมมองดังกล่าวสอดคล้องกันทั้งกลุ่มผู้ลงทุนทองคำและกลุ่มผู้ค้าทองคำ
อย่างไรก็ตาม ประเด็นที่น่าสังเกต คือ ดัชนีความเชื่อมั่นราคาทองคำในระยะสามเดือนยังมีการปรับตัวลดลงอย่าง ต่อเนื่อง และลงมาต่ำกว่าระดับ 50 จุด จึงอาจจะเป็นการสะท้อนว่าในระยะยาวกลุ่มตัวอย่างยังไม่แน่ใจว่าราคาทองคำจะปรับตัวต่อเนื่องหรือไม่ โดยค่าดัชนีความเชื่อมั่นราคาทองคำในระยะสามเดือนอยู่ที่ระดับ 45.72 จุด ลดลง 4.47 จุด โดยมีความวิตกเรื่องการลดขนาดมาตรการผ่อนคลายทางการเงินเชิงปริมาณ (คิวอี) และการปรับตัวแข็งค่าของค่าเงินดอลลาร์เป็นสำคัญ
นายกมลธัญ กล่าวว่า ราคาทองคำมีการเคลื่อนไหวสวนทางกับตลาดหุ้นสหรัฐฯ ค่อนข้างชัดเจน สะท้อนว่าทองคำยังถูกมองเป็นสินทรัพย์ทางเลือกในการป้องกันความเสี่ยงจากการลงทุน ขณะที่ความเสี่ยงในประเทศเศรษฐกิจเกิดใหม่ที่เชื่อว่าจะเพิ่มความรุนแรงขึ้นน่าจะเป็นตัวแปรสำคัญที่อาจทำให้ความต้องการทองคำในฐานะสินทรัพย์ปลอดภัยกลับมาอีกครั้ง
ด้าน นายภูษิต วงศ์หล่อสายชล ผู้อำนวยการศูนย์วิจัยทองคำ  ได้เปิดเผยบทสรุปความคิดเห็นผู้ค้าทองคำ (Gold Trader Consensus) ที่รวบรวมตัวอย่างจากผู้ค้าส่งทองคำรายใหญ่  และผู้ประกอบกิจการนายหน้าการซื้อขายสัญญาซื้อขายล่วงหน้าที่อ้างอิงกับราคาทองคำ จำนวน 10 ตัวอย่าง เชื่อว่า ราคาทองคำในตลาดโลกช่วงเดือนก.พ.โดยรวมน่าจะใกล้เคียงกับเดือนม.ค.หรือปรับตัวเพิ่มขึ้นเล็กน้อย โดยให้กรอบการเคลื่อนไหวในกรอบ 1,160 – 1,360 ดอลลาร์ต่อออนซ์ โดยกลุ่มตัวอย่างเชื่อว่ากรอบราคาต่ำสุดในเดือนก.พ.น่าจะอยู่ในช่วง 1,180-1,200 ดอลลาร์ต่อออนซ์ ขณะที่กรอบสูงสุดน่าจะอยู่ในกรอบ 1,280-1,300 ดอลลาร์ต่อออนซ์
ส่วนราคาทองคำแท่งในประเทศ (ความบริสุทธิ์ 96.5%) กลุ่มตัวอย่างเชื่อว่าราคาจะเคลื่อนไหวระหว่าง 18,500-20,600 บาทต่อหนึ่งบาททองคำ และกรอบการเคลื่อนไหวต่ำสุดกลุ่มตัวอย่างให้น้ำหนักระหว่าง 18,500-18,800 บาทต่อหนึ่งบาท และมีกรอบการเคลื่อนไหวสูงสุดบริเวณ 19,800-20,000 บาทต่อหนึ่งบาททองคำและ 20,200-20,400 บาทต่อหนึ่งบาททองคำ โดยมีประเด็นการอ่อนค่าของค่าเงินบาทที่เกิดจากความเสี่ยงภายในประเทศ การลดขนาดมาตรการคิวอี ความเสี่ยงในประเทศเศรษฐกิจเกิดใหม่และอุปสงค์ที่อาจจะชะลอตัวลงในช่วงหลังเทศกาลเป็นปัจจัยสำคัญ
MThai News
