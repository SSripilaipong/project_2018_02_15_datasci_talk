ธีระชัย อดีต รมว.คลัง ระบุ กระทรวงพาณิชย์ ขอให้โรงสีปล่อยกู้ชาวนา เข้าข่ายผิดกฎหมาย

นายธีระชัย ภูวนาถนรานุบาล อดีตรัฐมนตรีว่าการกระทรวงการคลัง โพสต์ข้อความผ่านเฟซบุ๊ค “Thirachai Phuvanatnaranubala” โดยระบุว่า ข่าวที่ว่ากระทรวงพาณิชย์ขอให้โรงสีให้กู้แก่ชาวนานั้น หากรัฐบาลเป็นผู้รับภาระดอกเบี้ย นอกจากจะผิดกฎหมายแล้ว ยังมีประเด็นเรื่องการจ่ายดอกเบี้ยแทนด้วย
ทั้งยังได้บอกว่า โรงสีไม่ได้ทำธุรกิจการเงิน เป็นทางค้าปกติ รัฐบาลจะจ่ายดอกเบี้ยให้แก่โรงสีได้หรือ และจะจ่ายเกินกว่าอัตราที่ปกติจ่ายแก่สถาบันการเงินได้หรือ และการจ่ายดอกเบี้ยโดยไม่ผ่านขบวนการประมูล ทำได้หรือ
ขณะเดียวกัน นายรังสรรค์ ศรีวรศาสตร์ ปลัดกระทรวงการคลัง ยืนยันมีวิธีการหาเงินมาจ่ายหนี้ใบประทวนให้ชาวนาโดยไม่ผิดกฏหมาย  แต่ยังไม่ขอเปิดเผยรายละเอียด เนื่องจากเกรงว่าจะถูกคัดค้าน จนทำให้แผนต้องสะดุด
นอกจากนั้นยังได้ประสานกระทรวงพาณิชย์ เพื่อหาเงินมาจ่ายให้กับชาวนาในโครงการรับจำนำข้าวที่ยังค้างจ่าย โดยกระทรวงพาณิชย์อยู่ระหว่างการเร่งระบายข้าว เพื่อนำเงินมาจ่ายให้กับชาวนาโดยเร็วที่สุด
MThai news
