แบงก์กสิกรไทยชู3ยุทธศาสตร์รุกธุรกิจประกัน ปี2557 เจาะลูกค้ารายได้ปานกลางมีรายได้1.5หมื่นบาทต่อเดือนขึ้นไป หลังประเมินการเมืองไม่ส่งผลต่อลูกค้ากลุ่มนี้ ลั่นขอรั้งแชมป์ทำเบี้ยรับรวมปีนี้

นายปกรณ์ พรรธนะแพทย์ รองกรรมการผู้จัดการ ธนาคารกสิกรไทย เผยยุทธศาสตร์ทำธุรกิจประกันในปี 2557 เน้น 3 ยุทธศาสตร์ อันดับแรกมุ่งสู่การขยายตลาดใหม่ไปยังต่างจังหวัดมากขึ้นกว่าเดิมตามแผนเปิดสาขาใหม่ธนาคารปีนี้อีก 170 สาขา เพื่อให้สิ้นปีมี1,145 สาขา และมีลูกค้ารายใหม่ 3.3 ล้านบัญชีทำให้สิ้นปีมีลูกค้า14 ล้านบัญชี และทำให้ลูกค้าที่ถือครองกรมธรรม์ ในต่างจังหวัดเพิ่มจาก 51%เป็น 60%
ขณะเดียวกันก็ให้น้ำหนักกับลูกค้ารายได้ปานกลาง หรือกลุ่มที่รายได้ตั้งแต่ 15,000 บาทต่อเดือนขึ้นไป และมีเงินฝากกับธนาคารไม่เกิน 10 ล้านบาท ซึ่งมีอยู่ราว 4 ล้านราย จากฐานลูกค้าเงินฝากธนาคารที่มีอยู่ 12-13 ล้านบัญชี เพราะการสำรวจภาวะเศรษฐกิจที่ปรับตัวลง และการเมืองยังมีปัญหาอยู่ขณะนี้ พบว่ากลุ่มลูกค้ากลุ่มนี้ยังไม่ได้รับผลกระทบที่เห็นเด่นชัด และกลุ่มนี้ยังมีกำลังซื้ออยู่ โดยตลาดต่างจังหวัดไม่ได้กังวลเหมือนตลาดในกรุงเทพ ซึ่งสอดคล้องกับนโยบายธนาคาร ที่ไปรุกตลาดต่างจังหวัดเพิ่มปีนี้ จึงเชื่อว่าการขยายตลาดไปต่างจังหวัดและตั้งเป้าหมายต่างๆในปีนี้ น่าจะทำได้
ทั้งนี้ยอดขายในเดือนม.ค.2557 เบี้ยรับรวมก็โตถึง40% ซึ่งเป็นผลจากการเตรียมความพร้อมมาดี และที่สำคัญ กลุ่มลูกค้ารายได้ปานกลาง มีการถือครองกรมธรรม์แค่23%เท่านั้น เมื่อเทียบกับกลุ่มลูกค้ารายได้สูงที่ถือครองกรมธรรม์อยู่30-40% ดังนั้นโอกาสจะรุกตลาดลูกค้ารายได้ปานกลางยังมีอีกมาก
สำหรับยุทธศาสตร์ที่ 2 เป็นการสร้างความแตกต่างให้บริการ ด้วยการให้คำแนะนำจากเจ้าหน้าที่ปรึกษาทางการเงิน (K-Expert) ที่ปีนี้จะเพิ่มเป็น 4,000 คน โดยจะเสนอผลิตภัณฑ์ใหม่ๆให้ตรงกับความต้องการของลูกค้า รวมทั้งได้พัฒนาช่องทางการนำเสนอผลิตภัณฑ์ใหม่ๆ ผ่านเวบระบบดิจิทัลแบงกิ้ง ประกอบด้วย เอทีเอ็ม เวบไซด์ โมบายแอพพลิเคชั่น
ส่วนยุทธศาสตร์ที่ 3 คือรักษาอันดับหนึ่งเอาไว้ โดยจะโฆษณาประชาสัมพันธ์ผ่านสื่อต่างๆ เป้าหมายเบี้ยประกันรับรวมปี 2557 คาดว่าจะสูงกว่า 50,000 ล้านบาท เติบโต 24% แบ่งเป็นเบี้ยประกันรับปีแรก 26,000 ล้านบาท เติบโต21% เบี้ยประกันปีต่ออายุ 24,000 ล้านบาท เติบโต 27% และในเดือนเม.ย.นี้ธนาคารก็จะออกกรมธรรม์ใหม่เสนอขายให้กับกลุ่มลูกค้ามีรายได้ตั้งแต่ 15,000 บาทต่อเดือนขึ้นไป เพราะกลุ่มนี้ต้องการออมเงินแบบระยะสั้น นำเบี้ยประกันไปลดหย่อนภาษี และเป็นกลุ่มที่ยังมีกำลังซื้ออยู่
MThai News
