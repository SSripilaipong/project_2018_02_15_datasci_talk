ภายหลังกระแสข่าว  ทีวีพูลค่าย เจ๋ติ๋มเปิดทาง “จิราธิวัฒน์”เจ้าของโพสต์ทีวี เข้าผลิตรายการข่าว ล่าสุดวันนี้(7 ก.พ.)  ทั้ง 2 บริษัทได้ร่วมเซ็นสัญญาอย่างเป็นทางการแล้ว โดยผลิตข่าวให้ 6 ชั่วโมงแบบเอ็กซ์คลูซีฟป้อนไทยทีวี หลังเลิกแล้วกับช่อง 5 และช่อง 11 เจ๋ติ๋ม มั่นใจโกยรายได้ 10,000 ล้านบาทใน 5 ปี

นางพันธุ์ทิพา ศกุณต์ไชย ประธานกรรมการบริหารบริษัท ไทย ทีวี จำกัดหรือค่ายทีวีพูล เผยบริษัท ได้ลงนามในสัญญาบริษัทโพสต์ ทีวี  จำกัด เป็นผู้ผลิตข่าวแต่เพียงผู้เดียวให้แก่บริษัท ไทยทีวี จำกัด โดยใช้ชื่อช่องทีเอชวี 17 “THV” ซึ่งเป็นบริการโทรทัศน์ในระบบดิจิตอล ประเภทบริการของธุรกิจระดับชาติ หมวดรายการ ข่าวสารและสาระ จะเปิดตัว อย่างเป็นทางการในวันที่ 1 เมษายน 2557 นี้  ไทยทีวีมีจุดแข็งด้านข่าวบันเทิง และรายการวาไรตี้ การผนวกความแกร่งด้านงานข่าวของโพสต์ทีวีเข้ากับจุดแข็งด้านข่าวบันเทิงของทีวีพูล จะทำให้ช่อง THV เป็น วาไรตี้ข่าวที่สามารถให้บริการได้ตรงใจผู้ชมเชื่อ ว่าความร่วมมือในครั้งนี้จะทำให้ช่อง THV สามารถเป็นช่องฟรีทีวีวาไรตี้ข่าวรายแรกที่ได้รับความนิยมสูงสุดในเร็ววันอย่างแน่นอน
การลงนามเซ็นสัญญาในครั้งนี้มีระยะเวลา 5 ปี โดย THV จะแบ่งสัดส่วนรายการคือ ข่าวบันเทิง 30% ข่าวทั่วไป 20% และอีก 50% จะเป็น ละคร วาไรตี้ เกมโชว์ บริษัทได้ตั้งเป้าในปีแรก 2,000 ล้านบาท และแบ่งสัดส่วนให้บริษัทโพสต์ 25% ตั้งเรทโฆษณาไว้ที่ประมาณ 1 แสนบาท และได้เตรียมลงทุนผลิตละคร 4-5 ล้านบาทในปีนี้ ขณะนี้ทางทีวีพูลได้ยกเลิกสัญญากับทุกช่องของฟรีทีวี ที่ทำรายได้ให้บริษัทไว้ประมาณ 300 ล้านบาท เพื่อมาบริหาร ช่อง THV เพียงอย่างเดียว ภายใน 5 ปี จะนำบริษัททีวีไทยเข้าตลาดหลักทรัพย์ฯอีกด้วย
ด้านนายสุทธิเกียรติ จิราธิวัฒน์ ประธานกรรมการบริหาร บริษัท โพสต์ พับลิชชิง เผย บริษัทโพสต์ ทีวี ภายหลังแพ้การประมูลช่องดิจิตอลทีวี จึงได้ปรับแนวทางหันมาจับมือร่วมกับทางบริษัท ไทย ทีวี จำกัด ที่เป็นผู้ชนะการประมูลมา 2 ช่อง ซึ่งเป็นของกลุ่มทีวีพูล เพื่อรองรับการขยายธุรกิจการผลิต รายการโทรทัศน์ที่กำลังเติบโตมากขึ้น การได้รับ สิทธิเป็นผู้ผลิตข่าวแต่เพียงผู้เดียว อนาคต ธุรกิจโทรทัศน์จะเป็นรายได้หลักของบริษัทแทนนิตยสาร และหนังสือพิมพ์ ภายใน 5 ปี ข้างหน้าคาดว่ารายได้ของโทรทัศน์จะอยู่ประมาณ 40% ซึ่งในปัจจุบันอยู่ที่ 10%
โดยความร่วมมือครั้งนี้ ทางโพสต์ฯ จะเป็นผู้ผลิตรายการข่าวแบบเอ็กซ์คลูซีฟให้ ถือเป็นการผนวกจุดแข็งของทั้งสองบริษัท ที่ทางโพสต์ฯมีความเชี่ยวชาญด้านการข่าวส่วนทางทีวีพูลมีความแข็งแกรงด้านข่าวบันเทิง และเชื่อว่าจะส่งผลให้ทางโพสต์ฯมีความแข็งแกร่งมากยิ่งขึ้น โดยในอนาคตจะมีการต่อยอดความร่วมมือกันมากขึ้น รวมไปถึงการเข้าไปร่วมถือหุ้นในไทย ทีวี ในอนาคตด้วยเช่นกัน ซึ่งขณะนี้เริ่มมีการเจรจากันบ้างแล้ว
MThai News
