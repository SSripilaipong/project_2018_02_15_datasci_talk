แบงก์ชาติ และศุภวุฒิ เห็นตรงGDP ครึ่งปีแรก ขยายตัวต่ำ เหตุเพราะการชุมนุมมากกว่าปัจจัยอื่น ส่วนเรื่องนายกลาออก ช่วยแก้ปัญหาไม่ได้ และกฎหมายไม่รองรับ

นางรุ่ง มัลลิกะมาส โฆษกธนาคารแห่งประเทศไทย (ธปท.) กล่าวถึงแนวโน้มเศรษฐกิจไทยว่า กนง.ปรับประมาณการณ์อัตราการขยายตัวทางเศรษฐกิจปีนี้จาก 4% เหลือประมาณ 3% เพราะเห็นว่าเศรษฐกิจช่วงครึ่งแรกของปีน่าจะยังขยายตัวค่อนข้างต่ำ และยอมรับในภาวะที่กิจกรรมทางเศรษฐกิจและรายได้ชะลอตัว อาจจะทำให้สินเชื่อที่ไม่ก่อให้เกิดรายได้(NPL)เพิ่มขึ้นบ้าง แต่ยังไม่ได้ทำให้ ธปท.ถึงกับเป็นกังวล
โดยหนี้ครัวเรือน จากไตรมาส 3 ปี 56 อยู่ที่ 80.1% ของผลิตภัณฑ์มวลรวมในประเทศ(จีดีพี) เพิ่มขึ้นจาก 79.2% ของจีดีพีในไตรมาส 2/56 ก็เพราะแม้สินเชื่อที่ให้กับครัวเรือนชะลอการเติบโตลงมาแล้ว แต่ยังขยายตัวสูงกว่าจีดีพี ด้วยเหตุผลเดียวกันนี้จึงมีความเป็นไปได้ที่หนี้ครัวเรือนจะยังขยายตัวสูงกว่าจีดีพี ในไตรมาส 4 ต่อเนื่องถึงต้นปี 2557 และทำให้สัดส่วนหนี้ครัวเรือนต่อจีดีพีเพิ่มขึ้นบ้าง อย่างไรก็ดี เชื่อว่าจะเพิ่มขึ้นไม่มาก และธปท.ก็ยังติดตามอย่างต่อเนื่อง ในขณะที่ NPL ปัจจุบันยังอยู่ในระดับต่ำ ประกอบกับทั้งผู้กู้และผู้ปล่อยกู้มีความระมัดระวัง
นายนายศุภวุฒิ สายเชื้อ กรรมการผู้จัดการ หัวหน้าสายงานวิจัย บล.ภัทร คาดว่า อัตราการขยายตัวของเศรษฐกิจ(GDP)ของไทยในปี 57 จะอยู่ที่ 2.8% หากสามารถจัดตั้งรัฐบาลได้ภายในครึ่งแรกของปี โดยประเมินว่า GDP ในครึ่งปีแรกจะขยายตัว 0.6% ส่วนในครึ่งปีหลังจะขยายตัว 5% ซึ่งมีปัจจัยสนับสนุนจากการท่องเที่ยว การบริโภค และการส่งออกที่คาดว่าทั้งปีจะเติบโตราว 4% อย่าง 
ไรก็ตาม หากยังไม่สามารถจัดตั้งรัฐบาลได้ ก็จะส่งผลกระทบต่อการทำธุรกรรม ความไม่แน่นอนในการจัดกิจกรรมทางเศรษฐกิจ
นายศุภวุฒิ กล่าวว่า ปัญหาโครงการจำนำข้าวกระทบต่อชาวนาโดยตรง แต่เชื่อไม่กระทบ GDP เนื่องจากภาคการเกษตรมีผลกระทบต่อ GDP เพียง 10% เท่านั้น แต่การปิดกรุงเทพฯ มีผลกระทบมากกว่า ซึ่งขณะนี้สร้างผลกระทบไปแล้วกว่าหมื่นล้านบาท ส่วนทางออกของปัญหาข้าวมีให้เลือกอยู่ 2 ทางออก คือ หากู้เงินมา หรือ ขายข้าวเพื่อจะนำเงินไปจ่ายให้ชาวนา
แต่ข้อเรียกร้องที่ม.ร.ว.ปรีดิยาธร เทวกุล อดีตรองนายกรัฐมนตรีและรมว.คลัง ให้รัฐบาลลาออกและให้ตั้งรัฐบาลคนกลางมาแก้ปัญหานั้น เชื่อว่าไม่สามารถทำได้ เนื่องจากรัฐธรรมนูญไม่ได้รองรับกับสิ่งนี้ จึงมองการแก้ปัญหาเรื่องข้าวในสองแนวทางดังกล่าวมากกว่า
MThai News
