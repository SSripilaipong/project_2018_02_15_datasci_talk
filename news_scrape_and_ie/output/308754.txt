ช็อคโกแลต – สื่อออนไลน์ เบียด กุหลาบแดง ตกเทรนด์ วาเลนไทน์

ใครจะไปคาดคิดว่า สัญลักษณ์ วันวาเลนไทน์ ปีนี้ จะเปลี๊ยนไป๋…เปลี๊ยนไป๋ จาก ดอกกุหลาบสีแดง กลายเป็นหลากหลายสินค้า รวมทั้งการบอกรักของหนุ่มสาว ก็เปลี๊ยนไป๋ ตาม ไลฟ์สไตล์คนรุ่นใหม่เช่นกัน
สังเกตได้จากผลการสำรวจของ ศูนย์วิจัยกสิกรไทย เกี่ยวกับ “พฤติกรรมของผู้บริโภคในกรุงเทพฯในช่วงวันวาเลนไทน์ปี 2557” ของกลุ่มเป้าหมายที่น่าจะให้ความสนใจเป็นพิเศษกับเทศกาลดังกล่าว ที่มีอายุระหว่าง 15-35 ปี จึงได้ทราบว่า
ดอกกุหลาบ   สื่อรักแทนใจ สัญลักษณ์ของวันวาเลนไทน์ ในปีนี้ได้รับความสนใจจากคนกรุงเทพฯลดลงจากปีก่อนๆมาก โดยมีสินค้า อาทิ ช็อคโกแลต ตุ๊กตา และสินค้าในกลุ่มแฟชั่น เบียดแซงปรื๊ดขึ้นมาทำให้  ดอกกุหลาบ  ในปีนี้หลุดตำแหน่ง สื่อรักยอดนิยมอันดับ 1 ไปอย่างหลุดลอย

เพราะจากผลการสำรวจดังกล่าว พบว่า คนกรุงเทพฯกว่าร้อยละ 66.0 ไม่เลือกซื้อดอกไม้ เพื่อมอบให้กับคนที่จะร่วมกิจกรรมในวัน วาเลนไทน์ ซึ่งส่วนหนึ่งน่าจะเป็นผลมาจากกำลังซื้อที่ยังคงชะลอตัว ทำให้ผู้บริโภคในปัจจุบันมีเหตุผลในการใช้จ่ายมากขึ้น โดยเน้นไปที่ประโยชน์ใช้สอยและให้ความสำคัญกับความคุ้มค่า โดยเฉพาะกลุ่มผู้บริโภคในวัยทำงานที่มีอายุระหว่าง 25-35 ปี
ในขณะที่อีกร้อยละ 34.0  ยังให้ความสนใจในการเลือกซื้อดอกไม้ เพื่อมอบให้กับคนที่จะร่วมกิจกรรมในวันวาเลนไทน์ แต่จะหันมาซื้อเป็นดอกเดี่ยวมากกว่าการจัดเป็นช่อ
ดอกไม้ที่ได้รับความนิยมมากที่สุด ได้แก่ ดอกกุหลาบแดง (ร้อยละ 49.2) โดยจะมีการเลือกซื้อดอกไม้ผ่านร้านจัดดอกไม้ทั่วไปเป็นหลัก (ร้อยละ 54.0)
ขณะที่  ราคาดอกกุหลาบ  พบว่า มีราคาใกล้เคียงกับช่วงเดียวกันของปีที่แล้ว กล่าวคือ ในช่วง 1 สัปดาห์ก่อนช่วงวาเลนไทน์ ราคากุหลาบจะค่อยๆ ขยับขึ้นจนถึงคืนวันที่ 13-14 กุมภาพันธ์ ราคาจะพุ่งสูงกว่าช่วงปกติประมาณ 2-3 เท่า อย่างไรก็ดี บทบาทของดอกกุหลาบในปีนี้ ถือว่าไม่คึกคักเท่าที่ควร

และสินค้าที่  โดนใจคนกรุงเทพ  สุดๆในปีนี้ นั่นก็คือ  ช็อคโกแลต … สินค้ายอดนิยมครองใจกลุ่มคนทุกเพศทุกวัยในช่วงวาเลนไทน์ในปีนี้
ร้อยละ 43.1 หนุ่มสาวนิยมมอบให้กับคนรัก เนื่องจากมีให้เลือกซื้อหลากหลาย ไม่ว่าจะเป็นรสชาติหรือระดับราคา รวมถึงมีการปรับแพ็คเกจให้สวยงาม ดึงดูดใจให้เลือกซื้อหาเพื่อเป็นของขวัญมากขึ้น จึงสามารถตอบโจทย์ความต้องการของผู้บริโภคได้ทุกกลุ่ม ไม่ว่าจะเป็นวัยรุ่นหรือวัยทำงาน
ในขณะที่สินค้าที่ได้รับความนิยมรองลงมา ได้แก่ ตุ๊กตา (ร้อยละ 32.8) และสินค้าในกลุ่มแฟชั่น อาทิ เสื้อผ้า กระเป๋า รองเท้า (ร้อยละ 25.9) ตามลำดับ ทั้งนี้ กว่าร้อยละ 87.9 ของผู้ตอบแบบสอบถาม เลือกซื้อสินค้าดังกล่าวในห้างสรรพสินค้าเป็นหลัก เนื่องจากสะดวกและมีสินค้าให้เลือกสรรหลากหลายประเภท

ช่องทางบอกรักอีกหนึ่งที่ขาดเสียมิได้ในยุคนี้ นั่นก็คือ สื่อ Social Media สื่อรักยอดฮิต ครองใจไลฟ์สไตล์คนรุ่นใหม่แบบจั๋งหนับ…ไม่กล้าบอกรักกับคนที่รักแบบตรงๆก็อาศัยวิธีนี้… สุโค่ย สุดๆ แถมยังได้ผลดีชะมัด
ร้อยละ 60 ของกลุ่มเป้าหมายที่ได้สอบถามบอกว่าจะแสดงความรักผ่านสื่อ  Social Media  แน่นอน โดยส่วนใหญ่ให้เหตุผลว่า มีการใช้  Smart phone   และ  Tablet   ในการเข้าถึง  Social Media  เป็นประจำอยู่แล้ว
App. Chat  Line  whatsApp  ก็ได้รับความนิยมในการบอกรักมากเช่นกัน
ดังนั้น  Social Media   จึงเป็นหนึ่งในช่องทางที่น่าสนใจ ที่เข้ามาสร้างสีสันให้กับเทศกาลวันวาเลนไทน์ ทั้งยังสร้างสีสันทางการตลาดอีกด้วย

แม้ว่า  Social Media   จะไม่ได้เป็นการสร้างยอดขายให้กับธุรกิจทางตรง  แต่น่าจะเป็นกลยุทธ์ทางการตลาดที่น่าสนใจ เพื่อสร้างการรับรู้ของสินค้าและแบรนด์ไปสู่ผู้บริโภคในวงกว้าง โดยกลยุทธ์ผ่าน  Social Media   ที่คาดว่าน่าจะได้รับความนิยมสำหรับกลุ่มวัยรุ่น/วัยทำงาน ได้แก่ การทำการตลาดสินค้าที่เกี่ยวข้องกับวาเลนไทน์ผ่านแอพพลิเคชั่น หรือสติ๊กเกอร์แบรนด์สินค้าต่างๆ ผ่าน App. Chat ต่างๆ เป็นต้น
อย่างไรก็ตาม ศูนย์วิจัยกสิกรไทย ยังได้คาดการณ์ว่า เทศกาลวาเลนไทน์ปีนี้จะมีการจับจ่ายซื้อสินค้าไม่ต่ำกว่า 1,400 ล้านบาท ขยายตัวเพิ่มขึ้นกว่าร้อยละ 7.7 เมื่อเทียบกับปีที่ผ่านมา หรือผู้บริโภคมีค่าใช้จ่ายในการซื้อสินค้าและทำกิจกรรมต่างๆ ในช่วงวาเลนไทน์ เฉลี่ยอยู่ที่ประมาณ 1,310 บาท/คน เทียบกับปีที่แล้วที่มีค่าใช้จ่ายเฉลี่ยอยู่ที่ประมาณ 1,280 บาท/คน

แต่ไม่ว่าคุณจะมอบสิ่งใดให้กับคนรัก…ล้วนสร้างความสุขในวัน  Valentine”s Day  14 กุมภาพันธ์ นี้แน่นอน…
ทีมข่าวเศรษฐกิจ
MThai news
