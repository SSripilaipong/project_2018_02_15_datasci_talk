ขสมก. บุ่นอุบ ม็อบการเมืองทำรายได้วูบ 2.7 ล้าน หลังประชาชนหันไปใช้ BTS-MRT มากขึ้น
นายนเรศ บุญเปี่ยม รองผู้อำนวยการฝ่ายบริหาร ในฐานะรักษาการผู้อำนวยการองค์การขนส่งมวลชนกรุงเทพ (ขสมก.) เปิดเผยว่า ตั้งแต่มีการชุมนุมของ กลุ่ม กปปส. ในวันที่ 13 มกราคม จนถึงปัจจุบันนี้ ส่งผลให้ ขสมก.ได้รับผลกระทบจากการมาใช้บริการลดลง เนื่องจากประชาชนหันไปใช้บริการ รถไฟฟ้า BTS และ MRT กันเป็นจำนวนมาก

ส่งผลให้รายได้ของ ขสมก.ลดลงจากปกติเฉลี่ยประมาณ 2.7 ล้านบาทต่อวัน ซึ่งปัจจุบันนี้รถที่วิ่งให้บริการ มีจำนวน 2,520 คัน และวิ่งให้บริการได้ 22,000 เที่ยวต่อวัน เท่านั้น ทั้งนี้ หากการชุมนุมทางการเมืองมีความยืดเยื้อยาวนานออกไป อาจจะส่งผลกระทบต่อรายได้ของ ขสมก. ในระยะยาว
ส่วนการเปิดเส้นทางการจราจรบริเวณอนุสาวรีย์ชัยสมรภูมิ และพื้นที่ห้าแยกลาดพร้าว ของผู้ชุมนุม กปปส.นั้น นายนเรศระบุว่า ทำให้ ขสมก.สามารถเดินรถได้คล่องตัวยิ่งขึ้นแต่ยังคงเหลือเส้นทางที่ต้องปรับเปลี่ยนการเดินรถอีก 49 เส้นทางโดยรอบพื้นที่การชุมนุม
MThai news
