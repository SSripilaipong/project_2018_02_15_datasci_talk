“กิตติรัตน์”เผยธนาคารหลายแห่ง พร้อมปล่อยกู้ช่วยชาวนา วงเงิน 712 ล้านบาท แต่ขออุบชื่อกลัวม็อบไปปิดล้อม
นายกิตติรัตน์ ณ ระนอง รักษาการรองนายกฯและรมว.คลัง เผยรัฐบาลพร้อมหาแหล่งเงินทุน 712 ล้านบาท ที่จะมาช่วยเหลือชาวนา โดยจะนำเข้าครม.อนุมัติ ตามที่กระทรวงพาณิชย์เสนอหลังจากนั้นก็จะนำเรื่องไปขอกกต.พิจารณา มั่นใจว่าไม่ขัด ม.181 (1) แต่ (2)ต้องให้กฤษฏีกาพิจารณาอีกครั้ง สถาบันการเงินหลายแห่งให้ความสนใจและยินดีช่วยเหลือชาวนา ซึ่งรัฐบาลพร้อมลงนามกู้เงินทันที และหากรัฐบาลดำเนินการกู้เงินแล้วเสร็จ เกษตรกรที่มีใบประทวนจะได้รับเงินเต็มจำนวน แต่ไม่ขอเปิดเผย เพราะเกรงว่าจะมีผู้ชุมนุมไปปิดล้อม
อย่างไรก็ตาม อยากฝากให้ชาวนาเข้าใจการทำงานของรัฐบาล และยืนยันว่ารัฐบาลตั้งใจและใส่ใจดูแลเกษตรกร และพยายามหาเงินมาให้ชาวนาให้ได้โดยเร็วที่สุดและจะไม่ก่อหนี้ผูกพันไปรัฐบาลชุดหน้า
ด้านนายทนุศักดิ์ เล็กอุทัย รมช.คลัง กล่าวว่า ขณะนี้คณะกรรมการธนาคารเพื่อการเกษตรและสหกรณ์การเกษตร (ธกส.) ได้มีมติช่วยเหลือเกษตรกร โดยยืดระยะเวลาการชำระหนี้ออกไปอีก 6 เดือนไม่มีค่าปรับ และพร้อมปล่อยสินเชื่อให้กับเกษตรกรที่จะเพาะปลูกในฤดูกาลใหม่
ส่วนกรณีการนำใบประทวนไปขอรับอัตราดอกเบี้ยส่วนต่างจากการจ่ายเงินล่าช้าของรัฐบาลยังอยู่ในการพิจารณาของบอร์ดธกส.ว่าจะดำเนินการได้หรือไม่นอกจากนี้ การตรวจสอบเรื่องการทุจริตโครงการรับจำนำข้าว มีอยู่ 3 ส่วน คือ 1.การตรวจสอบผู้ขึ้นทะเบียนเกษตรกร 2.ขั้นตอนการโอนเงิน และ 3.การระบายข้าว ซึ่งดำเนินการอยู่แล้ว เชื่อว่ามาตรการของธกส.ยอมรับว่าคงทำให้เกษตรกรพอใจได้ในระดับหนึ่ง แต่คงไม่ทำให้พอใจถึงขั้นยุติการชุมนุมได้
MThai News
