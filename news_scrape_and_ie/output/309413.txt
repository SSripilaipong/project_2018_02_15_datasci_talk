ม.หอการค้าไทย ฟันธงวันวาเลนไทน์ ที่ตรงกับวันมาฆบูชาปีนี้ เงินไม่สะพัดเท่าที่ควร เหตุของแพงและประชาชนระมัดระวังการใช้จ่ายในช่วงบ้านเมืองไม่สงบ

นายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย เปิดเผยผลสำรวจพฤติกรรมการใช้จ่ายของประชาชนช่วงวันวาเลนไทน์ พบว่า ค่าใช้จ่ายในช่วงวันวาเลนไทน์ในการซื้อสินค้า เฉลี่ยอยู่ที่ 1,813 บาท โดยเงินที่นำมาใช้จ่ายส่วนใหญ่จะใช้เงินเดือน เงินโบนัส และใช้เงินออม ทำให้คาดว่า จะมีเงินสะพัดในช่วงเทศกาลวาเลนไทน์ปีนี้กว่า 3,361 ล้านบาท คิดเป็น4.7%
ส่วนผลสำรวจพฤติกรรมการใช้จ่ายของประชาชนในวันมาฆบูชา ซึ่งตรงกับวันวาเลนไทน์ปีนี้ พบว่า จะมีค่าใช้จ่ายในการทำบุญและค่าใช้จ่ายอื่น ๆ เฉลี่ย 2,318 บาท จะมีเงินสะพัดกว่า 2,890 ล้านบาท คิดเป็นร้อยละ 4.4 ทำให้ทั้งวาเลนไทน์และมาฆบูชาปีนี้ มีความคึกคักน้อยลง เพราะประชาชนส่วนใหญ่ระมัดระวังการใช้จ่าย คาดว่า จะมีเงินสะพัดทั้งในวันวาเลนไทน์และวันมาฆบูชา รวมทั้งสิ้น 6,251.37 ล้านบาท
การสำรวจการใช้จ่ายวันวาเลนไทน์ปีนี้ จะพบว่า มีมูลค่าลดลงมากที่สุดในรอบ 8 ปี ขณะที่วันมาฆบูชา ลดลงต่ำสุดในรอบ 4 ปี เพราะประชาชนส่วนใหญ่ยังกังวลต่อสถานการณ์ราคาสินค้าที่มีแนวโน้มแพงขึ้น รวมถึงปัญหาสถานการณ์การเมือง ที่ยังไม่แน่นอน ทำให้มีความระมัดระวังในการใช้จ่ายมากขึ้น
นายธนวรรธน์ กล่าวด้วยว่า จากความกังวลกับสถานการณ์ที่ไม่แน่นอน และไม่สามารถคาดเดาได้ว่าการชุมนุมทางการเมืองจะยืดเยื้อยาวนานเพียงใด จึงเห็นได้ชัดว่า สภาวะเศรษฐกิจในเดือนพฤษภาคมนี้การใช้จ่ายของประชาชนจะลดลง ซึ่งหอการค้าไทย คาดการณ์ว่าเศรษฐกิจไทยจะเติบโตได้ที่ร้อยละ 3 และผลจากการเมืองที่ยังไม่ทราบว่าจะจบอย่างไร จะส่งผลต่อการลงทุนภาคเอกชน โดยจากภาพรวมเชื่อว่า เศรษฐกิจในปีต่อไปจะโตได้เพียง 3 – 4% จากที่คาดว่า หากไม่มีสถานการณ์ที่ส่งผลกระทบก็จะสามารถเติบโตได้เกินกว่า 5%
MThai News
