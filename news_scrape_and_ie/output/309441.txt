ธนาคารออมสิน ขยายช่องทางให้บริการ ณ อำเภอเชียงแสน รองรับตจลาด AEC หลังเศรษฐกิจเชียงแสน โตจนราคาที่ดินพุ่งกว่า 10 ล้านบาท

นายกิตติภูมิ แพ่งพิพัฒน์ ผู้อำนวยการภาค 9 ธนาคารออมสิน กล่าวว่า ทางธนาคารออมสินได้จัดตั้งหน่วยให้บริการแลกเปลี่ยนเงินตราต่างประเทศ ขึ้นที่อำเภอเชียงแสนอซึ่งเป็นอำเภอชายแดน ที่มีเขตติดต่อกับเขตเศรษฐกิจพิเศษของจีน ที่ตั้งอยู่ในประเทศลาวฝั่งตรงข้ามกับสามเหลี่ยมทองคำของไทย ซึ่งพื้นที่นี้มีการพัฒนาไปอย่างรวดเร็ว ทางธนาคารออมสินจึงเห็นว่าในปี 2558 มีการเปิดการค้าเสรีประชาคมเศรษฐกิจอาเซียน (AEC) ซึ่งสามเหลี่ยมทองคำเป็นแหล่งที่นักท่องเที่ยว  ทั้งชาวไทยและชาวต่างประเทศ เข้ามาท่องเที่ยว เพื่อเป็นการรองรับการให้บริการการเงิน จึงได้ขยายช่องทางการให้บริการการเงิน  ขึ้นที่นี่เพื่อเป็นการอำนวยความสะดวก ให้กับนักท่องเที่ยวทั้งชาวต่างชาติและคนไทย
นางอนงค์ สุริยะโชติ ผู้อำนวยการเขตเชียงราย กล่าวถึงศูนย์บริการแลกเปลี่ยนเงินตราระหว่างประเทศที่สามหลี่ยมทองคำ อ.เชียงแสน ซึ่งมีบริการแลกเปลี่ยนเงินตรา พร้อมพนักงานที่ให้บริการ ตลอดระยะเวลาทำการ และบริการการถอนเงินด้วยเครื่อง ATM ตลอด 24 ชั่วโมง ในอนาคตธนาคารออมสินมองว่าศูนย์บริการที่สามเหลี่ยมแห่งนี้อาจยกระดับเพิ่มขึ้น เพื่อบริการให้ครบวงจร โดยมีการรับฝากเงิน บริการรับชำระค่าสินค้าและบริการอัตโนมัติ
ด้านนายอรรถภัณฑ์ รังษี ที่ปรึกษาหอการค้าจังหวัดเชียงราย สาขาเชียงแสน กล่าวว่า เศรษฐกิจโดยรวมของ อ.เชียงแสน ขยายตัวอย่างรวดเร็วมาก โดยเฉพาะราคาที่ดิน นักลงทุนแห่เข้ามาซื้อที่ดินในเขตเชียงแสน โดยนักลงทุนชาวจีนได้ร่วมทุนกับนักธุรกิจชาวไทยซื้อที่ดินทำธุรกิจห้องเย็น และที่ดินถนนสายเชียงแสน-สามเหลี่ยมทองคำ ริมฝั่งแม่น้ำโขง ราคาพุ่งสูงขึ้นกว่า 10 ล้านบาทต่อไร่ และอาคารพาณิชย์ก็ขยายตัวอย่างรวดเร็ว มีการก่อสร้างกันอย่างมาก
โดยการเติบโตด้านการค้าชายแดนทางแม่น้ำโขง ระหว่างไทย-จีน-ลาว มีเรือบรรทุกสินค้าในแต่ละเดือนนับเป็นพันๆลำ ทำให้เศรษฐกิจของเชียงแสนมีการหมุนเวียนทางการเงินสูงขึ้นถึงวันละประมาณ 1 ร้อยล้านบาท การที่ธนาคารออมสินมาเปิดศูนย์บริการที่สามเหลี่ยมทองคำ นับว่าเป็นการอำนวยความสะดวกให้กับนักลงทุนและนักท่องเที่ยวAEC
Mthai News
