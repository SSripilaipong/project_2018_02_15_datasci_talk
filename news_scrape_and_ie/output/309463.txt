“ธีระชัย” แนะรัฐบาลยอมขาดทุน ตัดขายข้าวลอตใหญ่ 2 ล้านตันต่อเดือน หาเงินใช้หนี้ชาวนาด่วน เลิกขายจีทูจี หรือขายทีละน้อยๆ ชี้แม้กดดันราคาตลาดโลกลดลง แต่จะตกลงชั่วคราวเท่านั้น

นายธีระชัย ภูวนาถนรานุบาล อดีตรัฐมนตรีว่าการกระทรวงการคลัง เปิดเผยระหว่างการเสวนา เรื่อง “ช่วยชาวนาอย่างไร โดยไม่ขัดรัฐธรรมนูญและรักษาวินัยการเงินการคลัง” ว่า แนวทางที่ดีที่สุดในการแก้ไขปัญหาความเดือดร้อนที่เกิดขึ้นจากรัฐบาลค้างชำระเงินจำนำข้าวชาวนาทั่วประเทศ เป็นมูลค่ากว่า 1.3 แสนล้านบาทในขณะนี้ คือ เร่งขายข้าวให้ได้โดยเร็วที่สุด และต้องไม่ใช้วิธีขายแบบจีทูจีปลอม หรือขายแบบคอขวด คือ แบ่งขายข้าวทีละหมื่นตัน หรือแสนตัน เพราะจำนวนที่น้อยเกินไป โดยหันมาใช้วิธีขายลอตใหญ่ๆ เฉลี่ย 2 ล้านตัน/เดือน ซึ่งอาจจะทำให้ราคาข้าวที่ขายลดลงแต่เป็นการปรับลดลงในระยะสั้นเท่านั้น รัฐบาลต้องยอมขาดทุน เพื่อนำเงินมาชำระหนี้ให้กับชาวนา
นอกจากนี้ อีกแนวทางหนึ่งในการแก้ปัญหาที่เกิดขึ้นคือ รัฐบาลรักษาการต้องลาออก เพื่อเปิดทางให้มีการจัดตั้งรัฐบาลชุดใหม่ ซึ่งสามารถกู้เงินได้ตามกฎหมาย
MThai News
