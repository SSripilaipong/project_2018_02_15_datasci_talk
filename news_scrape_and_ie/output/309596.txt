สมาชิก กบข. ขู่ชุมนุมใหญ่ หากนำเงิน กบข. ไปซื้อพันธบัตรรัฐบาลใช้หนี้จำนำข้าว 1.3 แสนล้านบาท

นายออน กาจกระโทก รองประธานองค์กรเครือข่ายสมาชิกกองทุนบำเหน็จบำนาญข้าราชการ หรือ กบข. เปิดเผยกับสำนักข่าว ไอ.เอ็น.เอ็น. ว่า สมาชิก กบข.ทั่วประเทศ ไม่สบายใจกับคำให้สัมภาษณ์ของ นายกิตติรัตน์ ณ ระนอง รองนายกรัฐมนตรี และรัฐมนตรีว่าการกระทรวงการคลัง ที่จะให้ กบข.ไปซื้อพันธบัตรรัฐบาล เพื่อนำเงินไปใช้หนี้จำนำข้าว 1.3 แสนล้านบาท โดยวานนี้ (11 ก.พ.) เครือข่ายสมาชิก กบข. ได้ทำหนังสือไปถึง นายสมบัติ นราวุฒิชัย เลขาธิการ กบข. เพื่อคัดค้านแนวคิดดังกล่าว โดย นายสมบัติ ออกมารับหนังสือด้วยตัวเอง พร้อมยืนยันว่า คณะกรรมการ กบข. ไม่สามารถดำเนินการตามที่รัฐบาลเสนอมาได้ เนื่องจากเป็นรัฐบาลรักษาการ
ทั้งนี้ นายออน กล่าวอีกว่า สมาชิก กบข. มีความเห็นใจชาวนา แล รัฐบาล แต่ก็เกรงว่า หากนำเงินก้อนสุดท้ายของข้าราชการไปใช้ อาจเกิดความเสียหายได้
อย่างไรก็ตาม หากในอนาคต มีความเคลื่อนไหวที่จะนำเงินของ กบข. ไปซื้อพันธบัตรรัฐบาล ทางเครือข่ายสมาชิก กบข. ทั้งประเทศ ก็จะออกมาชุมนุมใหญ่คัดค้านอย่างแน่นอน
