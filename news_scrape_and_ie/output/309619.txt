ธนาคารกสิกรไทยจับมือสสว. และภาคเอกชนออกโครงการช่วยอุตสาหกรรมการท่องเที่ยว ด้วนสินเชื่อ ผ่อนชำระดอกเบี้ยอย่างเดียวนาน 6 เดือน

นาย พัชร สมะลาภา รองกรรมการผู้จัดการ ธนาคารกสิกรไทย(KBANK) เปิดเผยว่า ธนาคารร่วมมือกับ 3 องค์กรพันธมิตร ได้แก่ สภาอุตสาหกรรมท่องเที่ยวแห่งประเทศไทย หอการค้าไทย และ สำนักงานส่งเสริมวิสาหกิจขนาดกลางและขนาดย่อม (สสว.)ออกโครงการสนับสนุนอุตสาหกรรมท่องเที่ยวไทยที่ได้รับผลกระทบจากสถานการณ์ทางการเมือง โดยเน้นกลุ่มเอสเอ็มอี  5 ธุรกิจ ได้แก่
1.ธุรกิจโรงแรมและที่พัก  2. ธุรกิจร้านอาหาร 3. ธุรกิจนำเที่ยวและสปา 4. ธุรกิจบริการรถเช่าและเรือเช่า 5. ธุรกิจขายของฝากและของที่ระลึก โดยให้การสนับสนุนทั้งด้านการเงิน และองค์ความรู้ด้านการเงิน
โดยธนาคารมีผลิตภัณฑ์สินเชื่อสำหรับผู้ประกอบการกลุ่มธุรกิจโรงแรมและที่พัก ซึ่งเป็นธุรกิจที่มีรายได้แปรผันตามฤดูกาลท่องเที่ยว จะได้รับการสนับสนุนสินเชื่อที่ยืดหยุ่น สามารถเลือกผ่อนชำระสูงในช่วงฤดูกาลท่องเที่ยว และผ่อนชำระน้อยช่วงนอกฤดูกาลท่องเที่ยวได้ และกรณีต้องการลงทุนก่อสร้างใหม่เพื่อขยายธุรกิจ โดยจะให้เวลาผ่อนชำระนานสูงสุด 12  ปี
สำหรับผู้ประกอบการกลุ่มธุรกิจร้านอาหาร ธุรกิจนำเที่ยวและสปา ธุรกิจบริการรถ-เรือเช่า และธุรกิจขายของฝากและของที่ระลึก มีข้อจำกัดค่อนข้างหลากหลาย เช่น ไม่มีหลักประกัน เพราะสถานประกอบการเป็นที่เช่า สามารถขอสินเชื่อได้สูงสุด 5 ล้านบาท หรือธุรกิจที่มีการเดินบัญชีน้อย เนื่องจากเป็นธุรกรรมเงินสดนั้น สามารถขอสินเชื่อสูงสุดได้ 10 ล้านบาท และผู้ประกอบการที่ หลักประกันไม่เพียงพอต้องการวงเงินเยอะ สามารถขอได้สูงสุด 3.33  เท่าของมูลค่าหลักประกัน
นอกจากนี้ ธนาคารยังมี  “K SME ช่วยเต็มที่ SME มีแต่ได้”  และออกมาตรการให้การช่วยเหลือแก่ผู้ประกอบการธุรกิจท่องเที่ยวทั่วประเทศ ด้วยการผ่อนชำระดอกเบี้ยเพียงอย่างเดียว (Grace Period) ระยะเวลาสูงสุด 6 เดือน และ มอบโปรโมชั่นพิเศษส่วนลดดอกเบี้ยสูงสุด 2% สำหรับผู้ประกอบการธุรกิจท่องเที่ยวที่สมัครสินเชื่อในงานสัมมนาภายใต้ความร่วมมือในครั้งนี้
นาง ปิยะมาน เตชะไพบูลย์  ประธานสภาอุตสาหกรรมท่องเที่ยวแห่งประเทศไทย (สทท.) เผยว่า ผลกระทบจากสถานการณ์การชุมนุมทางการเมืองตั้งแต่ปลายปี 2556 และยืดเยื้อต่อส่งผลกระทบต่อการตัดสินใจของนักท่องเที่ยวทั้งชาวไทยและชาวต่างชาติ การจัดประชุมสัมมนา การแสดงสินค้า และการท่องเที่ยวแบบเป็นรางวัล โดยเฉพาะในกรุงเทพฯ และจังหวัดใกล้เคียง จากเคยประมาณการณ์ไว้ว่าในปี 2557 จะมีนักท่องเที่ยวต่างชาติถึง 29.9 ล้านคน และสร้างรายได้สูงถึง 1.35 ล้านล้านบาท
แต่ในช่วงครึ่งปีแรกของปีคาดว่าจะมีจำนวนนักท่องเที่ยวลดลงจากคาดการณ์ราว 1.8 ล้านคน และรายได้ต่ำกว่าที่คาดไว้ 82,000 ล้านบาท และครึ่งหลังของปีหากยังคงรักษาการการเติบโตได้ตามที่คาดไว้ จะมีนักท่องเที่ยว 15.5 ล้านคน และทำให้จำนวนนักท่องเที่ยวต่างชาติทั้งปีจะอยู่ที่ 28.1 ล้านคน ต่ำกว่าที่คาดการณ์ไว้ 6%
Mthai News
