“โตโยต้า”เรียกคืนรุ่นพรีอุส 1.9 ล้านคัน จากทั่วโลกหลังพบความผิดปกติของโปรแกรมควบคุม  ชี้แจงพร้อมลงซอฟแวร์ใหม่โดยไม่มีค่าใช้จ่าย แม้ยังไม่เกิดปัญหาในไทย

นาย วุฒิกร สุริยะฉันทนานนท์ ผู้ช่วยกรรมการผู้จัดการใหญ่อาวุโส บริษัท โตโยต้า มอเตอร์ ประเทศไทย  จำกัด ชี้แจงกรณีการเรียกคืนรถยนต์ของโตโยต้า รุ่นพรีอุส จำนวน 1.9 ล้านคันทั่วโลกที่ประกาศโดยบริษัท โตโยต้า มอเตอร์ คอร์ปอเรชั่น ประเทศญี่ปุ่น เมื่อวันที่ 12 กุมภาพันธ์ 2557  เพื่อมาลงโปรแกรมชุดควบคุมกำลังไฟฟ้า (Inverter) และหน่วยควบคุมอิเล็กทรอนิกส์ การจัดการกำลัง (Power Management Control ECU) รุ่นใหม่ หลังตรวจพบความผิดปกติของโปรแกรมควบคุมที่ใช้อยู่ เป็นการแสดงถึงความเอาใจใส่และความรับผิดชอบต่อคุณภาพผลิตภัณฑ์ แม้ปัญหาดังกล่าวจะยังไม่เกิดขึ้นกับลูกค้าในประเทศไทย
“กรณีที่มีการ เรียกรถกลับมาเพื่อลงโปรแกรมชุดควบคุมกำลังไฟฟ้า (Inverter) และหน่วยควบคุมอิเล็กทรอนิกส์การจัดการกำลัง (Power Management Control ECU) รุ่นใหม่ นั้น จากการตรวจสอบ พบว่ามีรถยนต์โตโยต้า พริอุส ที่ผลิตในประเทศไทย ระหว่างวันที่ 1 พฤศจิกายน 2553 ถึงวันที่ 31 มกราคม 2557 จำนวนประมาณ 18,000 คัน เป็นรถยนต์ที่ต้องเข้ารับการลงโปรแกรมรุ่นใหม่
โดยบริษัทฯจะได้ทำการส่งจดหมายเรียนเชิญลูกค้าที่อยู่ในข่าย เพื่อให้ลูกค้านำรถยนต์รุ่นดังกล่าวมาเข้ารับการตรวจสอบแก้ไขที่ศูนย์บริการของผู้แทนจำหน่ายทั่วประเทศ เพื่อความเข้าใจที่ถูกต้อง
บริษัทฯ ขอชี้แจงว่า  คำว่า Recall นั้นหมายถึงการแจ้งลูกค้าให้นำรถยนต์เข้ามาตรวจสอบ แก้ไข  ที่ผู้แทนจำหน่ายโตโยต้า โดยไม่คิดค่าใช้จ่ายใดๆ ถือเป็นการแสดงความรับผิดชอบต่อคุณภาพผลิตภัณฑ์ อันเป็นมาตรฐานของบริษัทโตโยต้าในการเอาใจใส่ และรับผิดชอบต่อลูกค้า เพื่อให้เกิดความมั่นใจในการใช้รถยนต์ ดังนั้น คำว่า Recall มิได้หมายถึงการเรียกรถคืนแต่อย่างใด” นายวุฒิกรกล่าว
Mthai News
