บลจ.ไทยพาณิชย์เตรียมขายกองทุนเปิดไทยพาณิชย์หุ้นยุโรป มูลค่า 5,000 ล้านบาท เน้นลงทุนกองทุนประเภท ETFคาดอัตราผลตอบแทน 14%ขายครั้งแรก 17-24 ก.พ.
นางโชติกา สวนานนท์ กรรมการผู้อำนวยการ บลจ.ไทยพาณิชย์ เปิดเผยว่า บลจ.ไทยพาณิชย์เตรียมทออก กองทุนเปิดไทยพาณิชย์หุ้นยุโรป (SCB EUROPEAN EQUITY FUND)มูลค่าเงินทุนโครงการ 5,000 ล้านบาท เพื่อเสนอขายครั้งแรกระหว่างวันที่ 17-24 กุมภาพันธ์นี้ ด้วยเงินลงทุนครั้งแรกขั้นต่ำเพียง 5,000 บาท
กองทุนเปิดไทยพาณิชย์หุ้นยุโรป   มีนโยบายการลงทุนในหน่วยลงทุนของกองทุนรวมต่างประเทศเพียงกองทุนเดียว (Feeder Fund) ได้แก่  กองทุน iShares STOXX Europe 600 (DE)  (กองทุนหลัก) ซึ่งเป็น กองทุนประเภท ETF  คือสามารถซื้อขายในตลาดหลักทรัพย์ยุโรปได้ (Exchange Trade Fund) ที่ซื้อขายบนตลาดหลักทรัพย์อิเล็กทรอนิกส์ ที่จัดตั้งขึ้นภายใต้กฎหมายของประเทศเยอรมนี  และลงทุนในสกุลเงินยูโร โดยมีนโยบายลงทุนในหุ้นที่เป็นส่วนประกอบของดัชนี STOXX Europe 600 เพื่อให้ผลการดำเนินงานของกองทุนใกล้เคียงกับผลตอบแทนของดัชนี STOXX Europe 600 ดังกล่าว
กองทุนไทยพาณิชย์หุ้นยุโรป จะลงทุนในกองทุน iShares STOXX Europe 600 เฉลี่ยในรอบปีบัญชีไม่น้อยกว่าร้อยละ 80 ของมูลค่าทรัพย์สินสุทธิของกองทุน โดยกองทุนจะลงทุนหรือมีไว้ทำสัญญาซื้อขายล่วงหน้า (Derivatives) เพื่อป้องกันความเสี่ยงจากอัตราแลกเปลี่ยนของหลักทรัพย์หรือทรัพย์สินในสกุลเงินต่างประเทศที่กองทุนถืออยู่เทียบกับสกุลเงินบาท ณ ขณะใดขณะหนึ่งไม่น้อยกว่าร้อยละ 90 ของมูลค่าทรัพย์สินที่ลงทุนในต่างประเทศ
“ช่วงเวลานี้ถือเป็นจังหวะดีที่จะเข้าลงทุนในดัชนี STOXX Europe 600 เพราะเป็นดัชนีที่เน้นลงทุนในหุ้น 600 ตัวของกลุ่มประเทศยุโรปที่พัฒนาแล้ว เช่น สหราชอาณาจักร ฝรั่งเศส สวิซเซอร์แลน์ เยอรมัน เป็นต้น ซึ่งเป็นกลุ่มประเทศหลักที่ได้รับประโยชน์จากการที่เศรษฐกิจยุโรปฟื้นตัว
นอกจากนี้ในช่วงที่ผ่านมา ดัชนีของตลาดหุ้นกลุ่มประเทศพัฒนาแล้ว เช่น สหรัฐฯ ยุโรป ญี่ปุ่น ได้ปรับตัวลงจากความกังวลของนักลงทุนเกี่ยวกับปัญหาทางเศรษฐกิจของกลุ่มประเทศตลาดเกิดใหม่ ในขณะที่ปัจจัยพื้นฐานทางเศรษฐกิจ และมูลค่าพื้นฐานของหุ้นในสามตลาดหลักนี้ยังคงน่าสนใจเข้าลงทุน โดยดัชนี STOXX 600 ณ วันที่ 7 ก.พ. 2557 อยู่ที่ 325 จุด ในขณะที่ดัชนีเป้าหมายปี 2557 อยู่ที่ระดับ 370 จุด (ค่าเฉลี่ยของ Broker’s target index จาก Bloomberg ณ 7 ก.พ. 2557) อัตราผลตอบแทนคาดการณ์ประมาณ 14%”นางโชติกา กล่าว
MThai News
