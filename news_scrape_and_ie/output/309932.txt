“พาที สารสิน”ทุ่มงบ 43,500 ล้านบาท เพิ่มฝูงบินโบอิ้ง 737 MAX จำนวน15 ลำ รองรับธุรกิจขยายตัวต่อเนื่องและประหยัดเชื้อเพลิง
นายพาที สารสิน ประธานเจ้าหน้าที่บริหาร บมจ.นกแอร์ (NOK) เปิดเผยว่า นกแอร์ได้ตกลงซื้อเครื่องบินโบอิ้ง 737-800 จำนวน 8 ลำและ 737 MAX 8 อีก 7 ลำ รวมมูลค่ากว่า 43,500 ล้านบาทที่งานสิงคโปร์แอร์โชว์ โดยการตกลงที่จะซื้อเครื่องบินจากโบอิ้งเป็นก้าวสำคัญเชิงกลยุทธ์ของนกแอร์ เครื่องบินโบอิ้ง 737 ถือเป็นเครื่องบินหลักในฝูงบินของเราในปัจจุบันและในอนาคต และทำให้นกแอร์มีความพร้อมที่จะเติบโต รวมทั้งให้ความมั่นใจได้ว่าเราจะมีเครื่องบินที่ประหยัดเชื้อเพลิงและวางใจได้สำหรับให้บริการ
นายดิเนช เกซการ์ รองประธานอาวุโสประจำภูมิภาคเอเชียแปซิฟิก บริษัทโบอิ้งคอมเมอร์เชียล แอร์เพลน กล่าวว่า เครื่องบินโบอิ้ง  737 MAX จะช่วยเสริมฝูงบินนกแอร์ให้มีความพร้อมมากขึ้น รวมทั้งสนับสนุนนโยบายของสายการบินที่จะรักษาต้นทุนในการดำเนินงานให้มีประสิทธิภาพสูงสุด  เครื่องบินโบอิ้ง 737 MAX มีประสิทธิภาพสูง วางใจได้ และมีสิ่งอำนวยความสะดวกครบ จะช่วยให้สายการบินนกแอร์ให้บริการที่น่าประทับใจ ในคุณภาพสูงและมีราคาประหยัด
โดย โบอิ้ง 737 MAX  ใช้เทคโนโลยีเครื่องยนต์ที่ทันสมัย โดย พัฒนามาจากจุดแข็งของรุ่น 737 Next-Generation และใช้เครื่องยนต์ CFM International LEAP-1B ที่มีสมรรถนะสูงวางใจได้  และให้ความสะดวกสบายสูงสุดเมื่อเทียบกับเครื่องบินแบบทางเดินเดียวรุ่นอื่นๆ ในตลาด  รวมทั้ง ช่วยให้สายการบินต่างๆ ลดต้นทุนการดำเนินงานต่อที่นั่งลงได้ถึง 8%
MThai News

