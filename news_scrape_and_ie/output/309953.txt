รถไฟฟ้า บีทีเอส เริ่มเปิดให้บริการก่อนเวลา 6.00 น. เหตุผู้โดยสารร้องขอ เริ่มทดลองให้บริการ 1 มี.ค.นี้ และประเมินจำนวนผู้โดยสารในอีก 6 เดือนข้างหน้า

นายสุรพงษ์ เลาหะอัญญา กรรมการและผู้อำนวยการใหญ่สายปฏิบัติการ บมจ.ระบบขนส่งมวลชนกรุงเทพ หรือ บีทีเอส แจ้งว่า ตั้งแต่ วันที่ 1 มีนาคม 2557  เป็นต้นไป บริษัทฯ จะเปิดทดลองให้ผู้โดยสารรถไฟฟ้าบีทีเอสได้ใช้บริการก่อนเวลา 06.00 น. ของทุกวัน  โดยสายสุขุมวิท จะเริ่มให้บริการเที่ยวแรก ซึ่งจะออกจากสถานีหมอชิตและสถานีแบริ่ง ในเวลาประมาณ 05.15 น.
สายสีลม เที่ยวแรกจะออกจากสถานีสนามกีฬาแห่งชาติและสถานีบางหว้า ในเวลาประมาณ 05.30 น . ส่วนสถานีอื่นๆตามเส้นทางผู้โดยสารสามารถใช้บริการรถไฟฟ้า โดยผู้โดยสารสามารถตรวจสอบตารางการให้บริการเที่ยวแรกรวมถึงเที่ยวสุดท้ายของแต่ละสถานีได้ตามป้ายประกาศที่จะติดบริเวณหน้าห้องจำหน่ายตั๋ว บริเวณทางเข้าสถานี และกลางสถานีรถไฟฟ้าทุกสถานี
อนึ่ง ผู้โดยสารที่ประสงค์จะใช้บริการก่อนเวลา 06.00 น. และหลังเวลา 23.45 น. จะไม่มีการบริการเติมเงินในบัตรโดยสาร และบริการแลกเหรียญ ดังนั้น บริษัทฯ ขอแนะนำให้ใช้บัตรโดยสารประเภทบัตรเติมเงิน  Sky SmartPass  หรือบัตรแรบบิท  Rabbit Card  เป็นหลัก เพื่อความสะดวก โดยห้องจำหน่ายตั๋วบนสถานีจะเปิดให้บริการเวลา 06.00 – 23.45 น. เพื่อบริการเติมเงินในบัตรและ 
แลกเหรียญ
นายสุรพงษ์  กล่าวว่า “การทดลองเปิดให้ผู้โดยสารได้ใช้บริการก่อนหกโมงเช้านี้ เนื่องมาจากความต้องการใช้บริการของผู้โดยสารที่ต้องการจะเดินทางก่อนหกโมงเช้าและได้แจ้งเข้ามายังบริษัทฯ ผ่านช่องทางสื่อสารต่างๆ ซึ่งภายหลังที่บริษัทฯได้พิจารณาแล้ว เห็นสมควรที่จะทดลองเปิดการเดินรถให้เร็วขึ้นเพื่อตอบสนองความต้องการในการเดินทางและเป็นการอำนวยความสะดวกให้กับผู้โดยสารมากขึ้น และภายหลังจาการทดลองเป็นระยะเวลา 6 เดือนแล้ว บริษัทฯ จะทำการประเมินผลเพื่อพิจารณาแนวทางในการดำเนินการต่อไปในอนาคต”
MThai News
