ผู้ว่าการการกฟผ. ฟันธงระบบไฟฟ้าภาคใต้มีความเสี่ยง ทั้งระบบส่งไฟฟ้า และยังพึ่งพาไฟฟ้าจากภาคกลาง จำเป็นเร่งสร้างโรงไฟฟ้าแห่งใหม่ ก่อนไฟฟ้าไม่พอใช้

นายสุนชัย คำนูณเศรษฐ์ ผู้ว่าการการไฟฟ้าฝ่ายผลิตแห่งประเทศไทย หรือ กฟผ.  กล่าวว่า สำหรับแผนสร้างความมั่นคงระบบไฟฟ้าในพื้นที่ภาคใต้ ต้องเร่งดำเนินการและพัฒนา เพราะมีอัตราการใช้เพิ่มขึ้นทุกปี ประกอบกับระบบผลิตไฟฟ้าที่ภาคใต้ในปัจจุบัน ยังต้องพึ่งพาการส่งถ่ายกระแสไฟฟ้าจากภาคกลางเป็นบางส่วน อีกทั้งการส่งถ่ายไฟฟ้ายังมีลักษณะเป็นคอขวดตามภูมิประเทศ ทำให้มีความเสี่ยงต่อระบบส่งไฟฟ้า
ทั้งนี้มีแผนลงทุน 2 แนวทาง คือ พัฒนาระบบผลิตไฟฟ้า และระบบส่งไฟฟ้า คือให้มีกำลังผลิตและกำลังสำรองเพียงพอ จนสามารถพึ่งพาตนเองได้ โดย กฟผ.มีแผนพัฒนาเริ่มจากระบบส่งถ่ายไฟฟ้าจากแหล่งผลิตไปยังพื้นที่ต่าง ๆ ให้มีความเสถียรภาพ ซึ่งจะดำเนินการตามแผนพัฒนากำลังผลิตไฟฟ้าของประเทศฉบับใหม่ หรือ พีดีพี
ล่าสุดมี โครงการโรงไฟฟ้าจะเข้าสู่ระบบระหว่างปี 2557-2562 ได้แก่ โรงไฟฟ้าจะนะ ชุดที่ 2 และโครงการโรงไฟฟ้าเทคโนโลยีถ่านหินสะอาดจังหวัดกระบี่ เครื่องที่ 1  แต่ยังอยู่ระหว่างการทำความเข้าใจกับประชาชนในพื้นที่ เพื่อให้เกิดการก่อสร้างต่อไป ขณะที่การพัฒนาระบบส่งไฟฟ้า จะเปลี่ยนสายส่งเป็น 500 เควี ดำเนินการตามมาตรการป้องกันปัญหาไฟฟ้าดับระยะยาว ปรับปรุงระบบส่งบริเวณภาคตะวันตกและภาคใต้ กำหนดแล้วเสร็จในปี 2565 ใช้วงเงินกว่า 6 หมื่นล้านบาท
นอกเหนือจากแผนพัฒนาระบบไฟฟ้าพื้นที่ภาคใต้ ทาง กฟผ.ยังมีโครงการเพื่อสร้างความมั่นคงไฟฟ้าในประเทศอีกมาก ไม่ว่าจะเป็นการพัฒนาโรงไฟฟ้าพลังงานทดแทน ประกอบด้วยพลังงานแสงอาทิตย์ พลังงานน้ำ และพลังงานลม รวมถึงการนำหญ้าเนเปียร์มาผลิตไฟฟ้า ซึ่งทั้งหมดนี้เพื่อให้ประเทศเรามีพลังงานไฟฟ้าไว้ใช้ได้อย่างยั่งยืน
MThai News
