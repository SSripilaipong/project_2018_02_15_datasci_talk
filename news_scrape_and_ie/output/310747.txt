พาณิชย์ รายงานราคามะนาวพุ่ง 5-6 บาทต่อลูกในบางพื้นที่  กระทบราคาอาหารที่ใช้มะนาวผสม ด้านกรมการค้าภายใน จับตาพ่อค้า แม่ค้าฉวยโอกาสขึ้นราคาเกินจริง พร้อมศุลกากร ป้องกันการลักลอบนำเข้าสินค้า 3 ชนิด

กระทรวงพาณิชย์ รายงานราคามะนาว มีแนวโน้มปรับตัวสูงขึ้นอย่างต่อเนื่อง สาเหตุเพราะเข้าสู่หน้าร้อน และขาดน้ำ ทำให้ออกลูกได้น้อย หรือมีปริมาณน้ำในมะนาวน้อย ทำให้ราคาขายปลีกบางพื้นที่ อยู่ในระดับ 5-6 บาทต่อลูก และราคาอาจปรับเพิ่มอีก ซึ่งจะขึ้นอยู่กับระยะเวลาของสภาพอากาศที่แห้งแล้ง และความต้องการบริโภคมะนาวของตลาดในประเทศ
หากเทียบกับปีก่อนๆ ที่บางช่วงราคาไปอยู่ในระดับกว่า 10 บาทต่อลูกหรือไม่นั้น ยังไม่สามารถประเมินได้“แต่หากจะดูในภาพรวมราคาเฉลี่ยยังอยู่ในระดับ 4-4.50 บาทต่อลูก ซึ่งจะสูงในบางพื้นที่
แต่เมื่อเปรียบเทียบกับช่วงเดียวกันของปีก่อน ในปีนี้ราคามะนาวจะเพิ่มขึ้น 0.50 – 1 บาทต่อลูกแล้ว ดังนั้นจึงมาความเป็นห่วงว่าราคามะนาวที่แพงขึ้นอาจส่งผลกระทบต่อราคาอาหารอื่นที่ใช้มะนาวเป็นส่วนประกอบ เช่น ต้มยำกุ้ง ยำต่างๆ ส้มต้ม หรือชามะนาว ว่าแม่ค้า พ่อค้าบางรายอาจฉวยโอกาสปรับราคาขึ้นหรือไม่ ซึ่งกรมการค้าภายในอยู่ระหว่างการติดตามอย่างใกล้ชิด
นายสมชาติ สร้อยทอง อธิบดีกรมการค้าภายใน (คน.) กล่าวว่า การดูแลภาวะราคาสินค้ารับหน้าร้อนขณะนี้ ได้สั่งการให้เจ้าหน้าที่กรมฯ ติดตามสถานการณ์ และผลกระทบต่อสินค้าเกษตรจากภัยแล้ง ซึ่งหลายพื้นที่ ได้ส่งสัญญาณแล้วว่า กำลังเจอขาดแคลนน้ำ และภัยแล้ง โดยเชื่อว่าสินค้าเกษตรหน้าแล้งนี้ จะเกิดความเสียหาย จนมีปริมาณผลิตลดลง และราคาสูงขึ้น โดยเฉพาะมะนาว ผักสด และผลไม้ตามฤดูกาล ซึ่ง พบว่า ราคาผลมะนาว เริ่มขยับสูงขึ้น
ทั้งนี้อยากเตือนให้ผู้ประกอบการ จัดเตรียมโดยการนำเทคโนโลยีสมัยใหม่ผลิตล่วงหน้าเพื่อรองรับภัยแล้ง เช่น น้ำมะนาวบรรจุขวด และ มะนาวผง เป็นต้นนอกจากนี้ ได้ติดตามสถานการณ์ผลผลิตหอมใหญ่ หอมแดง และกระเทียม ซึ่งผลผลิตจะออกสู่ตลาดมากสุดในช่วงเดือน ก.พ. – เม.ย. และได้ส่งหนังสือถึงกรมศุลกากร เข้มงวดและป้องกันการทะลักของสินค้าลักลอบนำเข้า 3 ชนิด โดยเฉพาะการลักลอบนำเข้าจากจีน เพราะหากปล่อยการลักลอบนำเข้าเพิ่มอาจกระทบต่อปริมาณล้นตลาดและราคาตกต่ำ
MThai News
