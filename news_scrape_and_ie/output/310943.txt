เจ้าของ KARMART นำเงินมาฝาก ธ.ออมสิน สนง.ใหญ่ 70 ล้านบาท ภายหลังกระแสข่าวประชาชน และข้าราชการบางส่วนแห่ถอนเงินออกจากธนาคารออมสิน

ขอบคุณภาพข่าวจาก VOICE TV
นายวิวัฒน์ ทีฆคีรีกุล ประธานกรรมการ บริษัท คาร์มาร์ท  จำกัด(มหาชน) ผู้นำเข้าเครื่องสำอางค์จากเกาหลี KARMART เปิดเผยว่า  ตนและกลุ่มเพื่อนักธุรกิจ10คน เดินทางมาฝากเงินรายละ70-100ล้านบาท รวม1,000ล้านบาท ณ ธนาคารออมสิน  สำนักงานใหญ่ สะพานควาย เพื่อต้องการแสดงสัญลักษณ์ ไม่ให้นำสถาบันการเงินและชาวนามาเป็นเครื่องมือทางการเมือง ซึ่งเป็นเรื่องที่ละเอียดอ่อน กลุ่มนักธุรกิจ ไม่ต้องการให้ตื่นตระหนกคนแห่ถอนเงิน และชาวนาเป็นกลุ่มคนด้อยโอกาส ก็น่าเห็นใจ เช่นเดียวกับสถาบันการเงิน ทุกอย่างเป็นลูกโซ่ จะกระทบถึงผู้ประกอบการ
“ยอมรับว่า เป็นห่วง สถานการณ์บ้านเมืองในช่วงนี้ กรณีเมื่อมีการถอนเงิน อยากให้เห็นอีกด้านยังมีผู้ฝากเงิน เงินก็ต้องถูกแบงก์นำไปปล่อยกู้อินเตอร์แบงก์กู้กันเองและเรื่องฝากถอน รับจ่ายในระบบเศรษฐกิจก็มีอยู่เป็นปกติ และการฝากเงินวันนี้ นักธุรกิจเห็นว่าได้ประโยชน์เพราะออมสินให้ดอกเบี้ยที่ดี โดยเฉพาะเงินฝากเผื่อเรียกพิเศษ ถึงเดินทางมาฝากไม่ใช่เพราะเรื่องการเมือง นอกจากนี้ นักธุรกิจยังเชื่อมั่นในออมสินเป็นแบงก์รัฐ เป็นแบงก์เพื่อคนไทย อย่าให้ออมสินถูกใช้เป็นเครื่องมือนักการเมือง”
ก่อนหน้านี้ นายธวัชชัย ไทยเขียว รองปลัดกระทรวงยุติธรรม นำข้าราชการยุติธรรม ถอนเงินจากทุกธนาคารมาฝากธนาคารออมสิน สาขาศูนย์ราชการฯ เพื่อช่วยเหลือให้ชาวนาได้รับเงินกู้ตามโครงการจำนำข้าว อีกทั้งพนักงานธนาคารออมสินจำนวนหนึ่ง ออกมาแต่งชุดดำ พร้อมตะโกนขับไล่ นายวรวิทย์ ชัยลิมปมนตรี ให้ออกจากตำแหน่งผู้อำนวยการแบงก์
MThai News
