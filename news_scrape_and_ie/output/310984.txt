วันนี้(18 ก.พ.)มีรายงานข่าวว่า สหภาพแรงงานธนาคารออมสิน ได้หารือร่วมกับ บอร์ดธนาคารออมสินเป็นการภายใน โดยขอเชิญสื่อมวลชนออกข้างนอก
ต่อมาได้แถลงผลสรุปการหารือว่า บอร์ดธนาคารออมสินมีมติให้ธ.ก.ส.คืนเงินที่ได้มาจากการกู้แบบอินเตอร์แบงค์จากธนาคารออมสินที่อนุมัติไปแล้ว 5 พันล้านบาท และ ธนาคารออมสินจะงดปล่อยเงินกู้ที่อยู่ในวงเงิน 2 หมื่นล้านให้แก่ธ.ก.ส. รวมถึงให้ธ.ก.ส.ชี้แจงการนำเงินของธนาคารออมสินไปใช้จ่ายในโครงการรับจำนำข้าวด้วย
อย่างไรก็ตามจากกระแสข่าวว่านายวรวิทย์ ชัยลิมปมนตรี ผู้อำนวยการธนาคารออมสินจะลาออกนั้น เบื้องต้นทางบอร์ดยังไม่ได้รับหนังสือลาออกแต่อย่างใด
ล่าสุดเมื่อเวลา 16.40 น. นายวรวิทย์ ชัยลิมปมนตรี ผู้อำนวยการ ธนาคารออมสิน เผยว่าตนได้ยื่นหนังสือลาออก ต่อคณะกรรมการบริหาร (บอร์ด) ธนาคารแล้ว เพื่อแสดงความรับผิดชอบต่อเหตุการณ์ที่เกิดขึ้น โดยหนังสือระบุว่า ที่ผ่านมาตนไม่เคยทำงานอะไรผิดพลาด และการประเมินผลการทำงานในปีที่ผ่านมากับธนาคารออมสินของตนก็อยู่ในขั้นดีเยี่ยม แต่การตัดสินใจครั้งนี้มองว่า ควรถอยไปเพื่อองค์กรดีกว่า เพราะบางคนอาจจะมองว่าตนมีความใกล้ชิดกับรัฐบาล อาจจะเคลือบแคลงในความคิด ถ้าคิดว่าคือตัวปัญหาก็พร้อมจะรับผิดชอบ ไม่มีปัญหา จากนี้ไปนายวรวิทย์จะมีเวลา 30 วัน ที่จะอยู่ในตำแหน่งบริหารงานต่อ ตามสัญญาจ้างที่ต้องแจ้งล่วงหน้า 30 วัน
Mthai News
