กระทรวงศึกษาธิการได้ฤกษ์เชือด “เสิ่นเจิ้น อิ้นถัง ” ในโครงการแจกแท็บเล็ตนักเรียน ทั้งริบเงินประกัน 120 ล้านบาทบอกเลิกสัญญา และค่าปรับส่งของล่าช้า 108 ล้านบาท

นายจาตุรนต์ ฉายแสง รักษาการ รมว.กระทรวงศึกษาธิการ (ศธ.) แถลงข่าวเรื่องโครงการจัดการเรียนการสอนโดยใช้คอมพิวเตอร์พกพา(แท็บเล็ต) ว่า กระทรวง ศธ.ได้กำหนดวันเวลาประกวดราคาจัดซื้อแท็บเล็ตในโซน 1(ภาคกลางภาคใต้) ชั้นประถมศึกษาปีที่1 จำนวน 431,775 เครื่อง และโซน 2 (ภาคเหนือและภาคตะวันเฉียงเหนือ) ชั้นป.1 จำนวน 417,042 เครื่อง เพื่อทดแทน ภายหลังยกเลิกสัญญากับ บรัษัทเสิ่นเจิ้น อิงถัง อินเทลลิเจ้นท์ คอนโทรล จำกัด
โดยจะเริ่มกระบวนการประกวดราคา วันที่ 20 กุมภาพันธ์-20 มีนาคม 2557 จัดซื้อจัดจ้างด้วยระบบอิเล็กทรอนิกส์ หรือ อี-ออกชัน 
วันที่ 27 มีนาคม 2557 ประกาศผลผู้ชนะการประกวดราคา 30 มีนาคม 2557 ส่งของถึงจุดตรวจรับและกรรมการตรวจรับ วันที่ 5 พฤษภาคม- 30 มิถุนายน 2557
สำหรับวิธีการจัดซื้อในโซน 1 และ 2 ได้ข้อสรุปว่าจะยังใช้วิธีการอี-ออกชัน หรือการประมูลผ่านระบบอิเล็กทริอนิกส์ โดยให้สำนักงานคณะกรรมการการศึกษาขั้นพื้นฐาน (สพฐ.) เป็นตัวแทนจัดซื้อเช่นเดิม โดยไม่มีการเปลี่ยนแปลงแบบที่เคยมีข้อเสนอเพราะเกรงว่าหากมีการเปลี่ยนแปลงวิธีจัดซื้อจะกระทบต่อการฟ้องร้องเรียกค่าเสียหายจาก บรัษัทเสิ่นเจิ้น อิงถังฯ และเชื่อว่า แม้จะเหลือเวลาอีกไม่มากและต้องเริ่มกระบวนการประมูลล็อตใหม่ ก็น่าจะมีบริษัทเข้าร่วมประมูลเป็นจำนวนพอสมควรเพราะมีสังเกตได้การประมูลในโซน4 (ภาคเหนือและภาคตะวันออกเฉียงเหนือ) ชั้นมัธยมศึกษาปีที่1 ซึ่งมีการประมูลภายหลังโซน 1-3 ก็พบว่ามีบริษัทเข้าแข่งขันจำนวนมากจึงไม่น่าจะมีปัญหา
“ส่วนความคืบหน้าการฟ้องร้องบริษัท เสิ่นเจิ้น อิงถังฯ นั้นขณะนี้สำนักงานคณะกรรมการการศึกษาขั้นพื้นฐาน (สพฐ.) ได้ยกเลิกสัญญาและดำเนินการฟ้องร้อง แต่ขณะนี้สพฐ. ได้แจ้งไปยังธนาคารที่บริษัทวางหลักทรัพย์ค้ำประกันไว้ เพื่อขอริบเงินประกันทั้งหมด จำนวน 120 ล้านบาท หลังจากนี้จะเริ่มทยอยฟ้องร้องเรียกเงินสองก้อน ดังนี้ ก้อนแรกเป็นเงินค่าปรับในการส่งของล่าช้าวันละ 2.2 ล้านบาท นับตั้งแต่วันที่ 29 ธันวาคม 2556 ถึงวันที่ 20 กุมภาพันธ์ รวม 50 วัน คิดเป็นเงิน 108 ล้านบาท ส่วนอีกก้อนเป็นค่าเสียหายจากส่วนต่างที่สพฐ. ต้องจ่ายเพิ่มจากที่ต้องจัดประกวดราคาใหม่ซึ่งอาจได้สินค้าที่มีราคาสูงขึ้น”รักษาการ รมว.ศึกษาธิการ กล่าว
นายจาตุรนต์ กล่าวต่อว่า สำหรับการดำเนินการจัดซื้อแท็บเล็ต แจกนักเรียน ป.1 และ ม.1 ปีการศึกษา 2557 นั้น สพฐ.ได้วางแผนไว้ว่าจะเสนอแผนกับกรรมการจัดซื้อแท็บเล็ต วันที่ 28 กุมภาพันธ์  2557 และให้มีการอี-ออกชัน วันที่ 15 เมษายน เพื่อให้สามารถส่งแท็บเล็ตได้เสร็จทันในเดือนกรกฎาคม 2557 อย่างไรก็ตาม มีแนวโน้มว่าการจัดซื้อแท็บเล็ตปี 2557 จะให้ 8 หน่วยงาน แยกประกวดราคาและทำสัญญาจัดซื้อเอง แต่จะมีการจัดทำสเปกและทีโออาร์กลางไว้
MThai News
