ก.ล.ต.สั่งลงโทษปรับ “สมเดช-สิทธิชัย ลีสวัสดิ์ตระกูล” และพวกข้อหาปั่นหุ้นRICH ตามพ.ร.บ.หลักทรัพย์และตลาดหลักทรัพย์ พ.ศ. 2535 และประมวลกฎหมายอาญา

สำนักงานคณะกรรมการกำกับหลักทรัพย์และตลาดหลักทรัพย์(ก.ล.ต.) เผยว่า สำนักงานก.ล.ต. มีคำสั่งเปรียบเทียบปรับ นายสมเดช ลีสวัสดิ์ตระกูล  25,665,197.13 บาท กรณีสร้างราคาหลักทรัพย์ของ บมจ.ริช เอเชีย สตีล (RICH) และนายสิทธิชัย ลีสวัสดิ์ตระกูล นางลัดดา ลีสวัสดิ์ตระกูล และนางสาวอุษณีย์ อ่อนจ้าย ผู้สนับสนุน รายละ 333,333.33 บาท รวมเป็นเงินทั้งสิ้น 26,665,197.12 บาท
รวมทั้ง เปรียบเทียบปรับ นางสาวอังคกาญจน์ ตันติวิรุฬห์ 25,665,197.13 บาท ในกรณีสร้างราคาหุ้น RICH เช่นกัน  โดยพิจารณาความผิดตาม พระราชบัญญัติหลักทรัพย์และตลาดหลักทรัพย์ พ.ศ. 2535 และประมวลกฎหมายอาญา
ทั้งนี้พบว่า ปริมาณและราคาซื้อขายหุ้น RICH ระหว่างวันที่ 10 พ.ค.-31 ก.ค.2550 เปลี่ยนแปลงไปอันไม่ตรงต่อสภาพปกติของตลาด  เกิดจากนายสมเดชรู้เห็นหรือตกลงร่วมกับตัวการรายอื่นซื้อขายหุ้น RICH ในลักษณะสอดคล้องและแบ่งหน้าที่กันทำการซื้อขายหุ้น RICH ผ่านบัญชีซื้อขายหลักทรัพย์ของบุคคลที่มีความสัมพันธ์ในด้านต่างๆ กับตัวการรวม 15 ราย จนทำให้เกิดผลกระทบทั้งด้านราคาและปริมาณในสัดส่วนที่สูง รวมทั้งมีการจับคู่ซื้อขายกันภายในกลุ่มจำนวนมาก เพื่อชักจูงให้บุคคลทั่วไปทำการซื้อขายหุ้นดังกล่าว
โดยนายสิทธิชัย นางลัดดา และนางสาวอุษณีย์ ให้การช่วยเหลือในการให้ใช้บัญชีซื้อขายหลักทรัพย์เพื่อกระทำความผิด นอกจากนี้ นายสิทธิชัยยังอำนวยความสะดวกด้วยการส่งคำสั่งซื้อขายหุ้น ส่วนนางลัดดาและนางสาวอุษณีย์ ได้อำนวยความสะดวกด้วยการถอนเงินหลักประกันหรือค่าซื้อขายหุ้น RICH
Mthai News
