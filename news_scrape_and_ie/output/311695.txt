ธนาคารทหารไทย สยบข่าวลือ กลุ่มชินไม่ได้ถือหุ้น แจงกระทรวงการคลัง และ ING แบงก์ ผู้ถือหุ้นใหญ่ตัวจริง

ธนาคารทหารไทย จำกัด (มหาชน) ชี้แจง กรณีมีข่าวลือที่ทำให้เกิดความเข้าใจผิดเกี่ยวกับหุ้นของ ทีเอ็มบี หรือ ธนาคารทหารไทย จำกัด (มหาชน) โดยระบุว่า
ตามที่มีข่าวลือทั่วไปทำให้เกิดความเข้าใจผิดเกี่ยวกับหุ้นของทีเอ็มบี หรือ ธนาคารทหารไทย จำกัด (มหาชน) อยู่ในขณะนี้ ธนาคารขอเรียนให้ทราบว่า ข่าวลือดังกล่าวไม่เป็นความจริง
ทั้งนี้ ธนาคารเป็นธุรกิจที่จดทะเบียนในตลาดหลักทรัพย์ ซึ่งมีไอเอ็นจีแบงก์ แห่งประเทศเนเธอร์แลนด์ และกระทรวงการคลัง เป็นผู้ถือหุ้นรายใหญ่ มีการกำกับดูแลกิจการและการบริหารความเสี่ยง ตลอดจนมีการตรวจสอบที่ดี โดยคณะกรรมการธนาคารซึ่งเป็นตัวแทนของผู้ถือหุ้น ธนาคารดำเนินงานด้วยความโปร่งใสและยึดมั่นในหลักธรรมาภิบาล

ธนาคารมีวัตถุประสงค์หลักในการดำเนินงานที่ชัดเจนเพื่อสร้างคุณค่าและประโยชน์ต่อผู้มีส่วนร่วมทุกฝ่าย ทั้ง ลูกค้า พนักงาน ผู้ถือหุ้น ตามแนวคิด Make THE Difference ที่ได้ส่งผลให้ธนาคารมีผลการดำเนินงานที่ปรับตัวดียิ่งขึ้นและมีพื้นฐานที่แข็งแกร่งอย่างต่อเนื่องตลอดระยะเวลา 5 ปีที่ผ่านมา จนเป็นที่ยอมรับทั้งในและต่างประเทศ
ซึ่งจากพัฒนาการที่ดีในทุกด้านนี้ได้ทำให้สถาบันการจัดอันดับความน่าเชื่อถือเอสแอนด์พีได้พิจารณาปรับเพิ่มอันดับความน่าเชื่อถือของธนาคารเป็น BBB- ด้วยแนวโน้มมีเสถียรภาพ เมื่อเดือนพฤศจิกายนที่ผ่านมานี้
Mthai news
