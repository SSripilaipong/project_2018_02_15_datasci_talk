ตลาดหลักทรัพย์ฯ เดินแผนโกอินเตอร์ ดึงบริษัท ในกลุ่มประเทศกลุ่มลุ่มแม่น้ำโขง มาระดมทุนและจดทะเบียนซื้อขายหุ้นในไทย แลกเป็นกระดาน GMS ต่างหาก

นายภากร ปีตธวัชชัย  รองผู้จัดการหัวหน้าสายงานวางแผนกลยุทธ์องค์กรและการเงิน ตลาดหลักทรัพย์ฯ กล่าวว่า ตลาดหลักทรัพย์มีแผนจะส่งเสริมให้บริษัทต่างประเทศ ในกลุ่มลุ่มแม่น้ำโขง หรือ จีเอ็มเอส เช่น จีนตอนใต้ ลาว พม่า และกัมพูชา มาจดทะเบียนซื้อขายหุ้นในตลาดหลักทรัพย์ โดยจะมีการจัดตั้งกระดานซื้อขายแยก ออกมาต่างหาก  เป็นจีเอ็มเอสบอร์ด คล้ายกับกระดานซื้อขายของตลาดหลักทรัพย์ เอ็มเอไอ  เพราะจะจำกัดให้ลงทุนได้ เฉพาะนักลงทุนที่มีความรู้ และรับความเสี่ยงได้ หรือ นักลงทุนกลุ่มวีไอพี
พร้อมกันนี้จะจัดทำจีเอ็มเอส อินเด็กซ์ (GMS Index) ซึ่งเป็นการรวบรวมบริษัทจดทะเบียน (บจ.) ของไทย ที่ไปลงทุนในประเทศกลุ่มลุ่มแม่น้ำโขง มาจัดทำเป็นดัชนี เพื่อเพิ่มทางเลือกให้นักลงทุน รวมถึงเชื่อมโยงให้นักลงทุนไทยที่อยากไปลงทุนต่างประเทศ และนักลงทุน ต่างประเทศที่อยากเข้ามาลงทุนในภูมิภาค  โดยตลาดหลักทรัพย์ได้มีการหารือกับทางสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) ในเบื้องต้นแล้ว ทาง ก.ล.ต.ก็ชอบในแนวคิดนี้ เพราะมีการดูแลเรื่องการรับความเสี่ยงของนักลงทุน อีกทั้งตลาดหุ้นประเทศอื่นๆ ก็มีการดำเนินการในรูปแบบนี้ เช่น แฟรงก์เฟิร์ต ลอนดอน และสิงคโปร์ เป็นต้น คาดว่าจะเกิดความชัดเจนภายในปีนี้
“ขณะนี้มีบริษัทต่างชาติในกลุ่มเหล่านี้ต้องการเข้ามาจดทะเบียนในตลาดหลักทรัพย์ไทยค่อนข้างมาก เพราะตลาดหุ้นไทยมีการขยายตัวต่อเนื่อง และมีสภาพคล่องสูง แต่ยังติดขัดในเรื่องกฎระเบียบต่างๆ โดยภากร ปีตธวัชชัยเฉพาะในส่วนที่เกี่ยวข้องกับการดูแลนักลงทุน การแยกกระดานซื้อขายออกมา สำหรับหุ้นกลุ่มจีเอ็มเอสโดยเฉพาะ แล้วจำกัดประเภทนักลงทุนที่เข้ามาลงทุนก็น่าจะช่วยได้” นายภากรกล่าว
Mthai News
