“กิตติรัตน์” เรียกหน่วยงานสังกัดกระทรวงการคลังหารือ เรื่องการออกพันธบัตร เพื่อเป็นแหล่งเงินสำหรับจ่ายหนี้ชาวนา ในโครงการรับจำนำข้าว ภายหลังไม่สามารถกู้เงินธนาคารได้

แหล่งข่าวจาก กระทรวงการคลัง เผยว่า ขณะนี้ นายกิตติรัตน์ ณ ระนอง รักษาการรองนายกรัฐมนตรีและรมว.กระทรวงการคลัง  ได้เรียกหน่วยงานที่เกี่ยวข้องหารือเพื่อหาช่องทาง การหาแหล่งเงินกู้เพื่อใช้โครงการรับจำนำข้าว เพราะการกู้เงินผ่านสถาบันการเงินคงเป็นไปได้ยาก หลังจากที่หลายฝ่ายออกมาต่อต้าน และลูกค้าเงินฝากของธนาคารทั่วประเทศไม่พอใจ แห่ไปถอนเงินแล้ว 3 วัน กว่า 9 หมื่นล้านบาท โดยสำนักงานบริหารหนี้สาธารณะ (สบน.) กำลังพิจารณาวงเงิน และผลตอบแทน เพื่อจูงใจผู้ลงทุน
แหล่งข่าวกล่าวว่า  ก่อนหน้านี้รัฐบาลมีแนวคิดที่จะดึงเงินจากกองทุนฯ หรือหน่วยงานที่มีสภาพคล่อง อาทิ กองทุนหมู่บ้าน และองค์กรปกครองส่วนท้องถิ่น (อปท.) แต่เนื่องจากสภาพคล่องของทั้ง กองทุนหมู่บ้าน และ อปท.ติดขัด เรื่องวัตถุประสงค์การใช้เงิน ทำให้อาจมีปัญหาภายหลังในแง่ข้อกฎหมาย
อย่างไรก็ตาม การออกพันธบัตรโดยปกติต้นทุนจะสูงกว่าการกู้โดยตรงจากธนาคาร หรือ การขายพันธบัตรให้กับสถาบันการเงิน รวมทั้ง หากขายรายย่อย พันธบัตรจะเป็นระยะเวลาสั้นๆ จึงจะได้รับความสนใจ ปกติอัตราผลตอบแทนพันธบัตรอายุ 2-3 ปี จะอยู่ที่ประมาณ 2.75-3.00%
โดยทางเลือกสุดท้ายในขณะนี้ คือ การออกพันธบัตรรัฐบาลระดมทุน ซึ่งแผนเดิมเคยจะออกพันธบัตรเพื่อนำมาชำระคืนเงินกู้จากธนาคารออมสิน โดยจะขายพันธบัตรให้แก่รัฐวิสาหกิจ อาทิ สำนักงานสลากกินแบ่งรัฐบาล บริษัท ท่าอากาศยานไทย จำกัด (มหาชน) หรือ ทอท. โดยเฉพาะ ทอท. วันนี้ (20 ก.พ.) จะมีการประชุมคณะกรรมการบริษัท และมีวาระพิจารณานำสภาพคล่อง 4 หมื่นล้านบาท มาลงทุนในพันธบัตรรัฐบาล
MThai News
