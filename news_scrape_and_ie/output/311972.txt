หลังจาก วานนี้(20 ก.พ.) นายสุเทพ เทือกสุบรรณ เลขาธิการ กปปส.ได้กล่าวปราศรัยบนเวทีแยกสีลม ขอให้พนักงานบริษัท การบินไทย จำกัด(มหาชน) ช่วยรวบรวมหลักฐานทั้งหมดใช้ดำเนินคดีกับ นายอำพน กิตติอำพน เลขาธิการคณะรัฐมนตรี ในฐานะประธานคณะกรรมการบริษัท การบินไทย จำกัด(มหาชน)

พร้อมด้วยนายสรจักร เกษมสุวรรณ อดีตกรรมการผู้อำนวยการใหญ่ (ดีดี) บริษัท การบินไทยฯ และ นายวรวิทย์ ชัยลิมปมนตรี อดีตผู้อำนวยการธนาคารออมสิน ในข้อหามีส่วนรู้เห็นกับรัฐบาล สร้างความเสียหายให้ประชาชนและประเทศ
ล่าสุดวันนี้( 21 ก.พ.) บริษัท การบินไทย จำกัด (มหาชน) หรือ THAI เผยว่า คณะกรรมการบริษัท ครั้งที่ 2/57 เมื่อวันที่ 21 ก.พ. มีมติอนุมัติการลาออกของนายอำพน กิตติอำพน จากตำแหน่งประธานกรรมการบริษัท โดยยังคงดำรงตำแหน่งกรรมการบริษัท และกรรมการอิสระต่อไป และได้แต่งตั้งพล.อ.อ.ประจิน จั่นตอง รองประธานกรรมการ ลำดับ 1 ดำรงตำแหน่งประธานกรรมการบริษัท ซึ่งจะมีผลตั้งแต่วันที่ 10 มี.ค.57
จากนั้น พล.ต.อ.วรพงษ์ ชิวปรีชา รอง ผบ.ตร.ยังได้ยื่นหนังสือขอถอนตัวจากการเป็นผู้ได้รับการเสนอชื่อเป็นบอร์ด พีทีทีจีซี  โดยให้เหตุผลว่าขอถอนตัวเนื่องจากสถานการณ์ความมั่นคงทางการเมืองในขณะนี้ ยังเต็มไปด้วยความขัดแย้ง ไม่เกี่ยวกับการออกมาเคลื่อนไหวต่อต้านของพนักงานพีทีทีจีซี
Mthai news
