กรมศุลกากร โชว์ผลงาน จับกุมสินค้าหนีภาษี ละเมิดลิขสิทธิ์  มูลค่ารวมกว่า 60 ล้านบาท

นายราฆพ ศรีศุภอรรถ อธิบดีกรมศุลกากร และผู้บริหารระดับสูง กรมศุลกากร แถลงข่าวจับกุมสินค้าลักลอบหนีศุลกากรและหลีกเลี่ยงอากร ข้อห้าม ข้อกำกัด ประเภทไม้พะยูง ไม้ประดู่ ผงตะกั่ว รถยนต์ รถจักรยานยนต์ พระพุทธรูป บุหรี่ ชุดลำโพงวิทยุ ผลิตภัณฑ์เสริมความงาม ยางรถยนต์ สินค้าละเมิดทรัพย์สินทางปัญญา รวมมูลค่ากว่า 60 ล้านบาท
โดยสำนักสืบสวนและปราบปรามจับกุมสินค้าละเมิดทรัพย์สินทางปัญญา ได้แก่ แว่นตา เสื้อกีฬา ชุดกีฬา รองเท้า ยี่ห้อ Crocs, Adidas, Nike, Burberry, Armani Rayban, Prada, Gucci และอื่นๆ จำนวน 12,545 ชิ้น มูลค่า 24,635,500 บาท DVD ภาพยนตร์และซีดีเพลง จำนวน 3,820 แผ่น/ชิ้น มูลค่า 1,146,000 บาท และยาเสริมความงาม ชนิดกลูต้าไทโอล์และสเต็มเซลล์ จำนวน 35,000 ซอง มูลค่า 1,070,000 บาท บุหรี่ต่างประเทศ จำนวน 1,000 ซอง มูลค่า 70,000 บาท รถยนต์เก่าใช้แล้ว ยี่ห้อ AUDI จำนวน 1 คัน มูลค่า 500,000 บาท รถจักรยานยนต์เก่าใช้แล้ว จำนวน 2 คัน มูลค่า 150,000 บาท ของกลางทั้งหมด รวมมูลค่าประมาณ 27,571,500 บาท
นอกจากนี้ ยังจับกุมสินค้าหลีกเลี่ยงอากรและสินค้าต้องห้ามต้องกำกัด โดยสำนักสืบสวนและปราบปรามจับกุมรถจักรยานยนต์ 4 ล้อ (ATV) จำนวน 175 คัน มูลค่า 2,153,366 บาท ไม้พะยูงนำเข้าโดยไม่มีใบอนุญาต จำนวน 219 ท่อน มูลค่า 1,200,000 บาท ไม้ประดู่แปรรูปหลีกเลี่ยงข้อห้ามข้อกำกัดในการส่งออก จำนวน 234 แผ่น มูลค่า 786,380 บาท ชุดลำโพงวิทยุนำเข้าโดยสำแดงสินค้าเป็นเท็จ จำนวน 1,700 ชุด มูลค่า 3,000,000 บาท บานพับประตูนำเข้าโดยสำแดงเป็นเท็จ จำนวน 296,000 ชิ้น มูลค่า 2,960,000 บาท
ทั้งนี้ สำนักงานศุลกากรท่าเรือกรุงเทพได้จับกุมผงตะกั่ว นำเข้าโดยไม่มีใบอนุญาต จำนวน 97,060 กิโลกรัม มูลค่า 1,743,035 บาท สินค้าละเมิดเครื่องหมายการค้า ยี่ห้อ “Hello Kitty” หลีกเลี่ยงข้อห้ามในการนำเข้า จำนวน 1,120 ชิ้น มูลค่า 26,700 บาท พระพุทธรูป เศียรพระ ส่งออกโดยไม่มีใบอนุญาต จำนวน 366 องค์/รูป มูลค่า 200,000 บาท สำนักงานศุลกากรกรุงเทพจับกุมไม้พะยูงและไม้ประดู่ หลีกเลี่ยงข้อห้ามข้อกำกัดในการส่งออก จำนวน 55,000 กิโลกรัม มูลค่า 18,000,000 บาท สำนักงานศุลกากรท่าเรือแหลมฉบังจับกุมรถจักรยาน นำเข้าโดยสำแดงเมืองกำเนิดเป็นเท็จ จำนวน 1,100 คัน มูลค่า 2,493,957 บาท ของกลางทั้งหมด รวมมูลค่าประมาณ 32,563,438 บาท
Mthai News
