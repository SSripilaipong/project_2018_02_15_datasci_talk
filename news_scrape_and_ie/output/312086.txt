ธ.ก.ส.ช่วยชีวิตชาวนา เตรียมวงเงินให้กู้เพิ่ม 8 หมื่นล้านบาท ด้านข้อเสนอของ บก.ลายจุด ให้ธกส.ถือใบประทวนและจ่ายหนี้ครึ่งหึ่งให้ชาวนา จะรับไว้พิจารณา

นายชัยวัฒน์ ปกป้อง ผู้ช่วยผู้จัดการ ธ.ก.ส. เผยว่า ได้ร่วมหารือกับ นายสมบัติ บุญงามอนงค์ หรือบก.ลายจุดวานนี้ (20 ก.พ.57) เกี่ยวกับแนวทางประชาชน โดยช่วยถือใบประทวนร่วมกับชาวนา โดยชาวบ้านที่มีความพร้อม จะช่วยรับใบประทวน  เพื่อจ่ายเงินครึ่งหนึ่งให้กับเกษตรกร  แต่เมื่อได้รับเงินจากการระบายข้าวแล้ว  จะต้องนำมาชำระคืนเจ้าของเงินโดยไม่คิดดอกเบี้ย ดังนั้น จึงต้องการให้  ธ.ก.ส.เป็นตัวกลางดำเนินการ
ทั้งนี้แนวทางดังกล่าว อาจทำให้มีปัญหาในเรื่องของการจัดลำดับความจำเป็นในการใช้เงินของชาวนา  ส่วนแนวทางในการช่วยเหลือชาวนาเบื้องต้นได้ผ่อนชำระหนี้เดิมให้เกษตรกร  เป็นระยะเวลา 6 เดือน และจะมีการปล่อยกู้ใหม่เพิ่มดอกเบี้ยร้อยละ 7  สำหรับผู้ต้องการเร่งใช้เงินเพื่อปลูกพืชฤดูกาลผลิตใหม่  โดยยอมรับแนวทางช่วยเหลือทั้งหมด และจะหารือให้เกิดความชัดเจน  เพราะอยู่ระหว่างกฎหมายเลือกตั้งอาจเข้าข่ายผิดกฎหมายเลือกตั้งได้  จึงต้องพิจารณาอย่างรอบคอบ
แต่ทาง  ธ.ก.ส.จะเร่งให้เจ้าหน้าที่ออกพบลูกค้าและหัวหน้ากลุ่มเกษตรกรทั่วประเทศ  เพื่อชี้แจงทำความเข้าใจให้เกษตรกรที่ได้รับความเดือดร้อน  โดยคนที่ได้ใบประทวนแล้ว  แต่ยังไม่ได้รับเงินมาขอสินชื่อบรรเทาผลกระทบจากธ.ก.ส.  ที่เบื้องต้นเตรียมวงเงินไว้ 5 หมื่นล้านบาท และพร้อมขยายเป็น 8  หมื่นล้านบาท หากได้รับความสนใจ  โดยเกษตรกรสามารถขอสินเชื่อเพิ่มจากหลักประกันเดิมได้อีก 1 แสนบาทต่อราย  คิดดอกเบี้ย 7% ต่อปี หรือเฉลี่ยเดือนละ 0.58% คิดแบบลดต้นลดดอก  และเมื่อรวมกับวงเงินสินเชื่อในบัตรสินเชื่อเกษตรกรที่เปิดไว้ 5  หมื่นบาทต่อบัตร จะทำให้เกษตรกรกู้ได้ทั้งหมด 1.5 แสนบาทต่อราย
ส่วนเงินกู้จากธนาคารออมสินวงเงิน 5,000 ล้านบาท ธ.ก.ส.ได้จัดส่งคืนให้กับธนาคารออมสินเรียบร้อยแล้ว และอยู่ระหว่างการเจรจาอัตราดอกเบี้ยร่วมกัน เพื่อคิดในอัตราที่เหมาะสมสำหรับธนาคารด้วย
MThai News
