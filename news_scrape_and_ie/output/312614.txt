ตลาดกลางยางพาราสงขลา ชี้ชัดราคายางพาราปีนี้ตกต่ำ เหตุสต็อกยางทั่วโลกล้น และคู่ค้ารายใหญ่อย่างจีน ชะลอภาวะเศรษฐกิจลง
นายสมจิตต์ ศิขรินมาศ ผู้อำนวยการสำนักงานตลาดกลางยางพาราสงขลา ได้วิเคราะห์ความเคลื่อนไหวของราคายางพาราในปี 2557 ไว้ว่า ปี 2557 ความคาดหวังของชาวสวนยางที่จะเห็นราคาแตะที่กิโลกรัมละ 100 บาท เป็นเพียงแสงสว่างปลายอุโมงค์ เพราะเริ่มเปิดศักราชใหม่ ชาวสวนยางขายยางแผ่นดินได้ในเดือนมกราคม เฉลี่ยกิโลกรัมละ 67.99 บาท เทียบกับช่วงระยะเวลาเดียวกันของปีที่แล้ว เฉลี่ยกิโลกรัมละ 87.45 บาท และเดือนธันวาคม 2556 เฉลี่ยกิโลกรัมละ 73.50 บาท ลดลงกิโลกรัมละ 19.46 และ 5.52 บาท ตามลำดับ
โดยปัจจัยรอบด้านที่ไม่เอื้ออำนวยต่ออุปสงค์ยาง ผลผลิตที่เริ่มออกสู่ตลาดมากขึ้น และการเรียนเก็บเงินสงเคราะห์ (CESS) จากผู้ส่งออกยางที่ผลักภาระแก่เกษตรกร หลังจากที่รัฐบาลได้ยกเว้นการจัดเก็บตั้งแต่เดือนกันยายน-ธันวาคม 2556 ประกอบกับจีนชะลอการซื้อยางและหยุดยาวในช่วงเทศกาลตรุษจีน
ภายหลังจากที่ราคายางแผ่นดิบปรับตัวลดลงต่ำสุดที่กิโลกรัมละ 61.61 บาท เมื่อวันที่ 6 ก.พ.57 ราคายางได้ปรับตัวสูงขึ้นอีกครั้งจนถึงปัจจุบันมาอยู่ที่กิโลกรัมละ 63.75 บาท (20 ก.พ.57) จากการกลับเข้ามาถามซื้อยางของจีน หลังเทศกาลตรุษจีน การเก็งกำไรของนักลงทุนจากข่าวการฟื้นตัวทางเศรษฐกิจในภาพรวมของสหรัฐฯ ยุโรป ญี่ปุ่น และจีน ประกอบกับผลผลิตยางลดลงในหลายพื้นที่ปลูกยางทางภาคใต้ของไทย ซึ่งเริ่มเข้าสู่ฤดูกาลยางผลัดใบ
สถานการณ์ราคายางพาราตลอดปี 2557 ยังคงมีความผันผวนและเคลื่อนไหวอยู่ในกรอบจำกัด ประการแรกปริมาณสต๊อคยางยังคงเป็นปัจจัยหลักที่มีผลกระทบต่อราคายาง โดยเฉพาะสต๊อคยางจีน (ตลาดเซี่ยงไฮ้) ที่เพิ่มขึ้นสูงสุดในรอบ 10 ปี นับตั้งแต่ปี 2547 แตะระดับ 207,452 ตัน (16 ก.พ.57) ประกอบกับสต๊อคยาง ณ ท่าเรือชิงเต่า ที่มีประมาณ 339,900 ตัน (15 ก.พ.57) เมื่อรวมกับสต๊อคยางของไทยจากโครงการพัฒนาศักยภาพสถาบันเกษตรพรเพื่อรักษาเสถียรภาพราคายาง อีกประมาณ 220,00 ตัน
การสต๊อคยางของภาครัฐมีอุทาหรณ์ที่เป็นข้อสังเกตและควรพิจารณานับตั้งแต่ปี 2540 – 2544 การสต๊อคยางตามโครงการแทรกแซงตลาดยางพาราไม่ได้ส่งผลในการยกระดับราคายางให้สูงขึ้น กลับทำให้ราคายางเคลื่อนไหวอยู่ในอยู่ที่กิโลกรัมละ 20-25 บาท เท่านั้น
สมาคมประเทศผู้ผลิตยางธรรมชาติ (ANRPC)  คาดการณ์ว่าผลผลิตยางส่วนเกินของโลกปี 2557 อยู่ที่ระดับ 500,000 ตัน เช่นเดียวกับนักวิเคราะห์เศรษฐกิจในวงการยางมีความเห็นสอดคล้องว่าจะมีผลผลิตส่วนเกินอยู่ที่ระดับ 366,000 ตัน  เพิ่มขึ้นจากปีที่แล้ว ซึ่งมีผลผลิตส่วนเกินประมาณ 336,000 ตัน และปัจจัยสุดท้ายคือ การขยายตัวของอุตสาหกรรมยานยนต์ในภาพรวม ยังคงเป็นปัจจัยบวกที่ส่งผลให้ ราคายางปรับตัวลดลงไม่มากและเคลื่อนไหวอยู่ในกรอบจำกัด ระหว่างกิโลกรัมละ 60-80 บาท
MThai News
