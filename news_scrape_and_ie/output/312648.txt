“อนุสรณ์ ธรรมใจ” ม.รังสิต ฟันธง จีดีพีไทยหดอาจโตไม่เกิน 1% หวั่นภาวะรัฐล้มเหลว เหตุศาล หรือ องค์กรอิสระ มีคำตัดสินแบบเอนเอียง จนเกิดการนองเลือดครั้งใหญ่

นายอนุสรณ์ ธรรมใจ ผู้อำนวยการศูนย์วิจัยเศรษฐกิจและธุรกิจเพื่อการปฏิรูป มหาวิทยาลัยรังสิต เผยอัตราการเติบโตของเศรษฐกิจไทย (จีดีพี) ไตรมาสแรกมีแนวโน้มติดลบ ส่วนไตรมาส 2 อาจติดลบต่อเนื่อง หรือ ขยายตัวไม่เกิน 1% ส่งผลใหัจีดีพีครึ่งปีแรกจะขยายตัวในระดับ 0.5% หรืออาจติดลบ 0.5%
แนวโน้มตลอดทั้งปี มีโอกาสติดลบ 0.5% หรือขยายตัวไม่เกิน 2.5% โดยมีสาเหตุหลักมาจากวิกฤติการเมือง และความล่าช้าด้านการเบิกจ่ายงบประมาณภาครัฐ รวมทั้งปัญหาจากโครงการรับจำนำข้าวที่ชาวนายังไม่ได้รับเงินอีกกว่า 1 แสนล้านบาท ทำให้การบริโภคคาดขยายตัวเพียง  0.5-1.5% ส่วนภาคการลงทุนคาดว่าจะเติบโต  0.25-2%
การชะลอตัวของเศรษฐกิจได้ส่งผลกระทบรุนแรงไปยังธุรกิจขนาดกลางและขนาดเล็ก (เอสเอ็มอี) มีปัญหาขาดสภาพคล่องทั้งระบบ โดยเฉพาะอุตสาหกรรมที่ได้รับผลกระทบอย่างหนัก คือธุรกิจอุตสาหกรรมท่องเที่ยว อุตสาหกรรมอัญมณี และเครื่องประดับ ธุรกิจตัดเย็บเสื้อผ้า ธุรกิจขายรถยนต์ในประเทศ โดยประเมินมูลค่าความเสียหายทางเศรษฐกิจเบื้องต้นไม่ต่ำกว่า 4.9 แสนล้านบาท
“ปัจจัยเสี่ยงที่น่าห่วงที่สุด คือ ความเป็นไปได้กรณีศาล หรือ องค์กรอิสระ มีคำตัดสินในคดีทางการเมือง แต่ทำให้คนบางกลุ่มรู้สึกว่าไม่ได้รับความยุติธรรม อาจเป็นชนวนให้เกิดความรุนแรงทางการเมือง หรือ การนองเลือดขนาดใหญ่ และสังเกตว่าสถานการณ์ทางการเมืองปัจจุบันทวีความรุนแรงมากขึ้น จนอาจนำไปสู่การรัฐประหาร หรือ เกิดภาวะรัฐล้มเหลว และอนาธิปไตยในช่วงครึ่งปีหลัง คาดว่า มีโอกาสเกิดขึ้นได้ถึง 45%
หากปัญหาทางการเมืองยังคงยืดเยื้อต่อไป ปี 57 จะเป็นปีเริ่มต้นของทศวรรษแห่งความถดถอย แต่ถ้าประเทศไทยสามารถก้าวข้ามผ่านช่วงเวลาวิกฤติไปได้ จนก่อให้เกิดการปฏิรูปรอบด้าน และประชาธิปไตยสมบูรณ์ ประชาชนจะมีคุณภาพชีวิตที่ดีขึ้น “นายอนุสรณ์ กล่าว 
 Mthai News
