“ธนชาตประกันภัย” ฝันถึงเป้าหมายเบี้ยประกันภัยรับรวม6,800 ล้านบาท เน้นขายออนไลน์ พร้อมเพิ่มทีมดูแลอุบัติเหตุ

นายพีระพัฒน์ เมฆสิงห์วี กรรมการผู้จัดการ บมจ. ธนชาตประกันภัย เผยปี 2557 บริษัทฯ ตั้งเป้าหมายเบี้ยประกันภัยรับรวมที่ 6,800 ล้านบาท โดยมุ่งเน้นการบริหารจัดการที่ดีต่อเนื่อง และเน้นรักษาฐานลูกค้าเดิมที่มีมากกว่า 1 ล้านกรมธรรม์ ให้คงอยู่กับบริษัทฯ ขณะเดียวกันเร่งเพิ่มช่องทางขายกับคู่ค้าใหม่ๆ โดยเฉพาะในต่างจังหวัด ซึ่งมีศักยภาพในการขยายตัวได้อีกมาก
นอกจากนี้ ยังได้พัฒนาช่องทางขายออนไลน์อย่างต่อเนื่องบนเว็บไซต์ www.thanachartinsurance.co.th เพื่อตอบสนองรูปแบบการใช้ชีวิตของคนรุ่นใหม่ที่มีความสนใจและชอบทำธุรกรรมผ่านเว็บไซต์ โดยปีที่ผ่านมาเว็บไซต์ของธนชาตประกันภัยเป็นที่น่าสนใจ มีจำนวนผู้เข้าชมสูงขึ้นกว่า 100% นับเป็นช่องทางที่มีศักยภาพสูงและจะเป็นช่องทางขายหลักในอนาคตอันใกล้นี้
ผลการดำเนินงานในปี 2556 ลูกค้าให้ความไว้วางใจในบริการของบริษัทฯ ที่มุ่งเน้นความสำคัญกับแนวคิดในการยึดความต้องการของลูกค้าเป็นศูนย์กลางอย่างแท้จริง (Customer Centric Organization) รวมถึงบริษัทมีนโยบายเข้มงวด ระมัดระวังในการรับประกันภัยรถยนต์ และไม่เข้าแข่งขันทางด้านราคา โดยเฉพาะกับรถยนต์ใหม่ป้ายแดง ทำให้บริษัทมีเบี้ยรับประกันภัยรวม 5,650 ล้านบาท และสามารถสร้างผลกำไรได้สูงถึง 954 ล้านบาท เพิ่มขึ้น 55% จากปีก่อน
ถึงแม้ในปีที่ผ่านมาเศรษฐกิจโดยเฉพาะอย่างยิ่งอุตสาหกรรมรถยนต์จะอยู่ในภาวะชะลอตัว ซึ่งผลประกอบการได้แสดงฐานะการเงินที่แข็งแกร่ง เห็นได้จากอัตราความเพียงพอของเงินกองทุนที่สูงถึง 659% นับได้ว่ามีความพร้อมรองรับการยกระดับมาตรฐานการกำกับเงินกองทุนของ คปภ. ที่กำลังก้าวสู่ RBC (Risk-Based Capital) ระยะที่ 2 ประมาณปี 2557-2558 นี้ได้อย่างมั่นคง
“ในปีนี้เราจึงมีแผนเพิ่มจำนวนเจ้าหน้าที่สำรวจอุบัติเหตุของบริษัทฯ อีก โดยเฉพาะในพื้นที่ต่างจังหวัดเพื่อรองรับจำนวนลูกค้าที่เพิ่มมากขึ้น และปัจจุบันบริษัทฯ มีเครือข่ายอู่ซ่อมรถยนต์กว่า 1,000 แห่งทั่วประเทศ ซึ่งเพียงพอในการรองรับบริการซ่อมรถยนต์ให้กับลูกค้า และในปีนี้บริษัทฯ จะมุ่งเน้นคุณภาพงานซ่อมและให้ลูกค้าสามารถได้รับรถเร็วขึ้น” นายพีระพัฒน์กล่าว
MThai News
