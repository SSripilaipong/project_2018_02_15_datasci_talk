ครม.อนุมัติงบกลาง 20,000 ล้านบาท ตามที่ กขช.เสนอ เพื่อนำไปจ่ายค่าจำนำข้าวให้กับชาวนา ขณะที่ กกต.อนุมัติงบกลาง 712 ล้านบาท ช่วยเหลือชาวนา 5 จังหวัด

วันนี้ (25 ก.พ.) ที่ประชุมคณะรัฐมนตรี(ครม.) มีมติตามที่คณะกรรมการนโยบายข้าวแห่งชาติ(กขช.) เสนอขออนุมัติงบกลางรายการสำรองจ่ายเพื่อกรณีฉุกเฉินจำนวน 20,000 ล้านบาท เพื่อนำไปจ่ายค่าข้าวตามโครงการรับจำนำข้าวให้ชาวนา ทั้งนี้ หลังครม.เห็นชอบ ตามขั้นตอนจะเสนอให้คณะกรรมการการเลือกตั้ง(กกต.) พิจารณาต่อไป
วันเดียวกัน นายสมชัย ศรีสุทธิยากร คณะกรรมการการเลือกตั้ง ด้านกิจการบริหารงานเลือกตั้ง เผยว่า คณะกรรมการการเลือกตั้งมีมติอนุมัติเงิน 712 ล้าน เพื่อชำระหนี้ชาวนา ตามที่ คณะรัฐมนตรี มีมติขอมา เพื่อชำระหนี้ชาวนาจำนวน 3,971 ราย ใน 5 จังหวัด ประกอบด้วย ฉะเชิงเทรา เพชรบูรณ์ ปราจีนบุรี อุทัยธานี และอยุธยา สำหรับปีการผลิต 55/56 โดยใช้งบกลางปี 2556 ที่มีการกันเงินเหลื่อมปีไว้แล้ว ดังนั้น ชาวนาในกลุ่มดังกล่าว น่าจะได้รับเงินโดยไม่ช้า
MThai News
