“ไทยแอร์เอเชีย” แจงสายการบินไม่มีผู้ถือหุ้นตระกุลชินวัตรแม้แต่น้อย วอนทุกฝ่ายเข้าใจ แต่พิษการเมืองส่งผลยอดผู้โดยสาร และโรคเลื่อนเปิดตัว “ไทย แอร์เอเชีย เอ็กซ”

นายทัศพล แบเลเว็ลด์ ประธานเจ้าหน้าที่บริหาร สายการบินไทยแอร์เอเชีย ยืนยันว่า ปัจจุบันไม่มีส่วนเกี่ยวข้องกับธุรกิจในตระกูลชินวัตร แม้ว่าก่อนหน้านี้ บริษัท ชิน คอร์ปอเรชั่น จำกัด (มหาชน) เคยถือหุ้นของบริษัท เอเชีย เอวิเอชั่น จำกัด อยู่ 49% และสามารถตรวจสอบรายชื่อผู้ถือหุ้นได้ ซึ่งนอกเหนือจากผู้บริหาร 6 คนแล้ว ที่เหลือเป็นการถือหุ้นจากกองทุนในประเทศ โดยบริษัทได้ใช้เวลา 5 ปี ในการเข้าไปซื้อหุ้นจากชิน คอร์ปอเรชั่น และใช้หนี้โดยเอาตัวเองเข้าไปจดทะเบียนในตลาดหลักทรัพย์เพื่อระดมทุน  ซึ่งเดือนพฤศจิกายนนี้จะเข้าปีที่ 2 รวมเป็น 7 ปีที่ไทยแอร์เอเชียเข้าซื้อกิจการ
ในช่วงวิกฤตการเมือง 4 เดือนนี้ ยอดผู้โดยสารเดินทางเข้ามาท่องเที่ยวลดลง โดยเฉพาะผู้โดยสารชาวจีนลดลง 30% ไทยแอร์เอเชียจึงหันไปให้ความสำคัญกับตลาดอินโดจีน  แต่ก็ยังไม่สามารถชดเชยรายได้ที่ลดลง  และส่งผลให้ต้องเลื่อนการเปิดตัว บริษัท ไทย แอร์เอเชีย เอ็กซ์ ซึ่งเป็นสายการบินระยะไกล ที่มีแผนเปิดตัวช่วงเดือนก.พ-มี.ค.นี้ จนกว่าสถานการณ์บ้านเมืองจะสงบ แต่ยังเชื่อว่า จะเปิดตัวได้ภายในปีนี้
ปัจจุบัน แอร์เอเชียใช้เครื่องบินแอร์บัส เอ 320 จำนวน 37 ลำ ครอบคลุมเส้นทางบิน 14 เส้นทางในประเทศ และ 21 ปลายทางระหว่างประเทศ และเพิ่มเครื่องบินแอร์บัสลำใหม่อีก 8 ลำ ในปีนี้
ในปี 2556 ไทยแอร์เอเชียมียอดผู้โดยสารเดินทาง 10.5 ล้านคน แบ่งเป็นผู้โดยสารเส้นทางในประเทศ 6.2 ล้านคน ส่วนปี 2557 ตั้งเป้ายอดผู้โดยสาร 13.3 ล้านคน หรือเพิ่มขึ้นร้อยละ 25 จากปีที่ผ่านมา โดยตลอด 10 ปีที่ผ่านมา แอร์เอเชียมียอดผู้โดยสารรวม 50 ล้านคน และเนื่องในโอกาสที่ ไทยแอร์เอเชีย ครบรอบ 10 ปี ได้จัดโปรโมชั่นบินประหยัดราคาเริ่มต้น 0 บาทที่ จำนวน 3 ล้านที่นั่ง ส่วนอีก 10 ปีข้างหน้า คาดว่ายอดผู้โดยสารรวมจะอยู่ที่ 100-150 ล้านคน
Mthai News
