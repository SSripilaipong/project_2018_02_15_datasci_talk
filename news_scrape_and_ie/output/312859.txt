บมจ.ทีโอที เล็งหาพันธมิตรร่วมลงทุนเฟสสอง 30,000 ล้านบาท เบื้องต้น เจรจากับล็อกซเล่ย์ และเอไอเอส หลังไม่ประสบผลสำเร็จในการสร้างเครือข่าย

นายยงยุทธ วัฒนสินธุ์ กรรมการผู้จัดการใหญ่ บริษัท ทีโอที จำกัด (มหาชน) เผยว่า ไม่ประสบความสำเร็จในการทำเครือข่ายอินเทอร์เน็ต 3จี เฟสแรก ที่ใช้เงินลงทุนไป 2 หมื่นล้านบาท แต่ได้กำไรเพียง 300 ล้านบาท หากจะดำเนินโครงการ 3จี เฟสสอง จะต้องกู้เงินลงทุน 3 หมื่นล้านบาท จึงจะหาพันธมิตรมาร่วมลงทุน ขณะนี้อยู่ระหว่างเจรจาและตรวจสอบข้อกฎหมายกับบริษัท ล็อกซเล่ย์ และบมจ. แอดวานซ์ อินโฟร์ เซอร์วิส  หรือ เอไอเอส
ทั้งนี้เพื่อขจัดข้อจำกัดในการทำงานต่างๆ ทั้งเรื่องการติดตั้งที่ล่าช้า สถานีฐานที่มีจำนวนน้อย คอร์ปอเรทที่ไม่ครอบคลุมเพราะทีโอทีทำการตลาดไม่เก่ง และถือเป็นรายที่ 4 ทำให้ยากต่อการเข้าถึงตลาด
โดยปีนี้ประเมินว่าทีโอทีจะขาดทุนประมาณ 5 พันล้านบาท แต่เชื่อว่าในปีหน้าจะมีกำไร ตามแผนการลงทุนฟื้นฟูทีโอที 3 โครงการใหญ่ คือ โครงการบรอดแบนด์ความเร็วสูง โครงการลงทุนระบบเคเบิลใต้น้ำระหว่างประเทศ เพื่อรองรับบริการอินเทอร์เน็ตระหว่างประเทศ และโครงการสร้างโครงข่ายอัจฉริยะ ที่ต้องรอคณะรัฐมนตรีใหม่มาอนุมัติ ซึ่งตามกำหนดจะเสนอให้พิจารณาในช่วงเดือนมีนาคม
MThai News
