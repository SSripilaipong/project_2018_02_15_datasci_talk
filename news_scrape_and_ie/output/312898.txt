ธนาคารกสิกรไทยเปิดโอนเงินผ่านเอทีเอ็ม รับเงินสดทันทีที่เซเว่นอีเลฟเว่นกว่า 7,600 สาขาทั่วประเทศ 8 โมงเช้าถึง 2 ทุ่ม  โดยผู้รับไม่ต้องมีบัญชีเงินฝาก

นายชาติชาย พยุหนาวีชัย รองกรรมการผู้จัดการ ธนาคารกสิกรไทย เปิดเผยว่า ธนาคารกสิกรไทย ร่วมกับเซเว่นอีเลฟเว่น เปิดให้บริการโอนเงินที่ตู้เอทีเอ็ม รับเงินที่เซเว่นอีเลฟเว่น (K-ATM to 7-Eleven) เพื่อขยายช่องทางบริการ ให้ครอบคลุมลูกค้าทุกกลุ่ม ในทุกพื้นที่ โดยเฉพาะการโอนเงินให้แก่ผู้รับโอนที่ไม่มีบัญชีธนาคารใดๆ ในพื้นที่ต่างจังหวัดทั่วประเทศ
ทั้งนี้ลูกค้าที่ถือบัตรเดบิตหรือบัตรเอทีเอ็มของธนาคารกสิกรไทย สามารถทำรายการโอนเงินผ่านเครื่องเอทีเอ็มกสิกรไทย (K-ATM) กว่า 7,800 เครื่องทั่วประเทศได้ตลอด 24 ชั่วโมง ผู้รับสามารถไปรับเงินได้ที่ร้านเซเว่นอีเลฟเว่น สาขาที่มีเคาน์เตอร์เซอร์วิสกว่า 7,600 สาขาทั่วประเทศ ได้ทุกวันระหว่างเวลา 08.00-20.00 น. โดยไม่จำเป็นต้องมีบัญชีเงินฝากของธนาคาร ใช้เพียงบัตรประชาชนและแจ้งรหัสรับเงินเท่านั้น
สำหรับผู้ทำรายการโอนเงินที่เครื่องเอทีเอ็มกสิกรไทย (K-ATM) ต้องเลือกรายการ “โอนเงิน” และเลือก “เคาน์เตอร์เซอร์วิสที่ 7-Eleven” จากนั้น ใส่หมายเลขบัตรประชาชนของผู้รับเงิน และระบุจำนวนเงิน ซึ่งสามารถโอนได้สูงสุด 5,000 บาทต่อรายการ โดยไม่จำกัดจำนวนครั้งในการโอนต่อวัน ค่าธรรมเนียมรายการละ 30 บาท
หลังทำรายการจะได้เอกสารหลักฐานการโอนและรหัส ผู้โอนสามารถแจ้งไปยังผู้รับ หรือเลือกให้เครื่องส่งให้ทางเอสเอ็มเอสได้เลย โดยไม่เสียค่าธรรมเนียม ด้านผู้รับเงิน สามารถรับเงินที่จุดให้บริการเคาน์เตอร์เซอร์วิสในร้านเซเว่นอีเลฟเว่นได้ทันที เพียงแสดงบัตรประชาชนและรหัสรับเงิน
นายชาติชาย กล่าวว่า บริการโอนเงินที่ตู้เอทีเอ็ม รับเงินที่เซเว่นอีเลฟเว่น (K-ATM to 7-Eleven) ช่วยเพิ่มความมั่นใจเรื่องความปลอดภัย ด้วยขั้นตอนการยืนยันตัวตนของผู้รับเงินที่ต้องใช้บัตรประชาชนคู่พร้อมรหัสรับเงินลับเฉพาะ ที่ผู้โอนจะต้องแจ้งผู้รับเอง
นอกจากนี้ ในกรณีที่ผู้รับเงินทำการคีย์ข้อมูลผิดเกิน 3 ครั้งต่อวัน ระบบจะระงับการจ่ายเงินในวันนั้นทันที แต่ผู้รับสามารถกลับมามาทำรายการใหม่ในวันรุ่งขึ้น และในกรณีที่ไม่มีผู้มารับเงินภายใน 5 วันปฏิทิน ระบบจะทำการส่งเงินคืนกลับไปยังบัญชีที่ทำการโอนมาโดยอัตโนมัติ
MThai News

