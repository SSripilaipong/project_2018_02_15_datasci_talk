บล.ไทยพาณิชย์ ชี้พอร์ตการลงทุนต่างประเทศ ของบริษัทเพิ่ม 100-200 ล้านบาท ้เหตุนักลงทุนหนีความเสี่ยงจากตลาดหุ้นไทยผันผวนเพราะพิษการเมือง เน้นลงทุนแอปเปิ้ล เฟซบุ๊ก และแมนยูฯ

นายวีรเวท วงษ์กิจบัญชา ผู้อำนวยการอาวุโส บล.ไทยพาณิชย์ เผยว่า จากปัญหาทางการเมืองที่เกิดขึ้น ทำให้มูลค่าพอร์ตการลงทุนของนักลงทุนลดลงตามการปรับตัวลงของดัชนีหุ้นไทย ส่งผลให้นักลงทุนให้ความสนใจเปิดพอร์ตการลงทุนในหลักทรัพย์ต่างประเทศเพิ่มมากขึ้น โดยเห็นได้ชัดเจนจากสิ้นเดือนธันวาคม 2556 ที่มีลูกค้าเปิดบัญชีซื้อขายหุ้นต่างประเทศ รวมทั้งสิ้น 1 ล้านบาท เพิ่มเป็น 10 ล้านบาท ในช่วงเดือนกุมภาพันธ์ 2557 ซึ่งถือเป็นอัตราการขยายตัวถึง 10 เท่า และ คาดว่า พอร์ตธุรกิจหลักทรัพย์ต่างประเทศของ บล.ไทยพาณิชย์ จะเพิ่มขึ้นเป็น100-200 ล้านบาท  ในสิ้นปีนี้ ซึ่งไปตามเป้าหมาย
สำหรับการลงทุนในหุ้นต่างประเทศสามารถกระจายความเสี่ยงจากความผันผวนในตลาดหุ้นไทยที่ประสบปัญหาการชะลอตัวของเศรษฐกิจ และปัญหาการเมืองยืดเยื้อ  โดยเฉพาะตลาดหุ้นยุโรป ที่น่าจะได้ผลตอบแทนสูงมากกว่า 10% ของตลาดอเมริกา ที่ได้ผลดีจากการเริ่มฟื้นตัวของเศรษฐกิจ และยังเป็น โอกาสลงทุนในบริษัทที่มีชื่อเสียงระดับโลก อาทิ บริษัทแอปเปิ้ล เฟซบุ๊ก ซัมซุง โตโยต้า เคเอฟซี แมคโดนัลด์ พราดา ซารา  และสโมสรแมนเชสเตอร์ ยูไนเต็ด เป็นต้น
ตลาดหลักทรัพย์ต่างประเทศที่เป็นที่ยอดนิยม คือ ตลาดหุ้นอเมริกา สิงคโปร์ มาเลเซีย  ประกอบกับในปี 2558 ที่จะเปิดประชาคมเศรษฐกิจอาเซียน (เออีซี)  ตลาดหลักทรัพย์แห่งประเทศไทยจะเชื่อมโยงระบบซื้อขายหุ้นกับตลาดหุ้นอินโดนีเซีย ฟิลิปปินส์ และเวียดนาม จากปัจจุบันที่เชื่อมโยงในอาเซียนแล้ว 3 ประเทศ ประกอบด้วย ไทย มาเลเซีย และสิงคโปร์ จึงเชื่อว่าจำนวนนักลงทุนที่จะนำเงินไปลงทุนในหุ้นต่างประเทศจะขยายตัวอย่างต่อเนื่อง ดังนั้น บล.ไทยพาณิชย์ จึงตั้งเป้าหมายติด 1 ใน 3 โบรกเกอร์ชั้นนำด้านการลงทุนในหลักทรัพย์ต่างประเทศ ภายในเวลา 3 ปี
สำหรับบุคคลธรรมดาที่จะไปลงทุนในต่างประเทศตามเกณฑ์ที่ธนาคารแห่งประเทศไทย ( ธปท.) กำหนด นักลงทุนสามารถลงทุนได้สูงสุดที่ 500,000 ดอลลาร์สหรัฐ และสามารถขออนุญาตจากธนาคารแห่งประเทศไทย (ธปท.) ในการขยายเพดานการลงทุนเป็นรายบุคคลได้ ขณะเดียวกัน นักลงทุนต้องสามารถรับความเสี่ยงเรื่องความผันผวนของอัตราแลกเปลี่ยนเงินตราได้ ซึ่งที่ผ่านมามีนักลงทุนกังวลเรื่องความผันผวนของอัตราแลกเปลี่ยนบ้าง แต่ก็มีการซื้อป้องกันความเสี่ยงจากอัตราแลกเปลี่ยนล่วงหน้า
Mthai News
