“สุนชัย คำนูญเศรษฐ์ ” ผู้ว่าการ กฟผ.ยืนยันช่วงการใช้ไฟฟ้าสูงสุดเดือนเม.ย.นี้ กฟผ.มีกำลังการผลิตเพียงพอ ยกเว้นกีาซธรรมชาติไม่พอ เหตุพม่าปิดซ่อมบำรุง
นายสุนชัย คำนูญเศรษฐ์ ผู้ว่าการการไฟฟ้าฝ่ายผลิตแห่งประเทศไทย(กฟผ.) เผยว่าในเดือนเมษายนการใช้ไฟฟ้าสูงสุด(Peak) จะอยู่ที่ 27,000 เมกะวัตต์(MW) ซึ่งมากกว่าปี 2556 ที่ 26,900 เมกะวัตต์ จากปัจจุบันที่ กฟผ.มีกำลังการผลิตไฟฟ้าอยู่ที่ 33,000 เมกะวัตต์ ซึ่งยังคงเพียงพอต่อความต้องการใชัไฟฟ้า ยกเว้นแต่ก๊าซธรรมชาติที่อาจจะไม่เพียงพอต่อความต้องการ สาเหตุมาจากการหยุดส่งก๊าซจากพม่าในช่วงต้นปี รวมถึงการปิดซ่อมบำรุงของแหล่งบงกช และหยุดซ่อมบำรุงปรับปรุงระบบแหล่งก๊าซเจดีเอ 18 ที่อำเภอจะนะ จังหวัดสงขลา อย่างไรก็ตาม ในปี 2557 คาดว่าจีดีพีของประเทศจะเติบโตอยู่ที่ 3% ส่งผลให้การใช้ไฟฟ้าในปีนี้ไม่เกิน 2%
“ขณะนี้กำลังพิจารณาเรื่องการวางแผนดูแลระบบ รวมทั้งกิจกรรมเพิ่มเติม เนื่องจากทางคณะกรรมการกำกับกิจการพลังงาน หรือ เรกกูเรเตอร์ จะขอความร่วมมือจากภาคเอกชนลดการใช้ไฟฟ้าในช่วงพีค ซึ่งอยู่ระหว่างการพิจารณาหลักเกณฑ์ว่าจะชดเชยอย่างไร” นายสุนชัย กล่าว
สำหรับการใช้ไฟฟ้าในช่วงต้นปีที่ผ่านมามีสัดส่วนการใช้ลดลง โดยในเดือนมกราคมลดลง 7%  และเดือนกุมภาพันธ์ลดลง 3% ส่วนกำลังการใช้ไฟฟ้าสูงสุดเมื่อเทียบเป็นเมกะวัตต์ลดลง 5% เมื่อเปรียบเทียบกับปี 2556 เนื่องจากสภาพอากาศที่เย็นลง รวมถึงปัญหาเศรษฐกิจ และสถานการณ์ทางการเมือง อีกทั้ง กฟผ.ได้จัดกิจกรรมรณรงค์การใช้พลังงานอย่างมีประสิทธิภาพ จึงส่งผลให้การใช้ไฟฟ้าในช่วงต้นปีลดลง
Mthai News
