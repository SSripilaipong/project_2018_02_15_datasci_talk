กระทรวงพาณิชย์ เปิดประมูลข้าว 2 แสนตัน ผ่านตลาดเอเฟท มีเอกชนเข้ายื่นซอง 18 ราย ราคาตลาดข้าวขาวเฉลี่ยอยู่ที่กิโลกรัม 13.40 บาท

บริษัทเอกชน เข้าร่วมประมูลข้าวในสต๊อกรัฐบาลผ่านตลาดซื้อขายสินค้าเกษตรล่วงหน้า หรือ(เอเฟท)  ครั้งที่ 6 หลังเปิดรับยื่นซองตั้งแต่เวลา 09.00-12.00 น. มีผู้ยื่นซองทั้งสิ้น 18 ราย มากกว่าครั้งก่อน 1 ราย พร้อมเปิดซองบ่าย 2 วันนี้
นายสมชาติ สร้อยทอง อธิบดีกรมการค้าภายใน กล่าวว่า ได้คำนวณราคาขายข้าวผ่านตลาดเอเฟทเบื้องต้นในรอบนี้หากเอกชนเสนอราคาลบส่วนต่าง ข้าวขาวไม่เกินกิโลกรัมละ 2-2.5 บาท และข้าวหอม 1-2 บาทต่อกิโลกรัมจะได้รับการอนุมัติให้ชนะประมูลได้ เพราะข้าวที่นำมาประมูลในครั้งนี้ เป็นข้าวใหม่คุณภาพดี ซึ่งราคาตลาดข้าวขาวขณะนี้ เฉลี่ยอยู่ที่กิโลกรัม 13.40 บาท และยังมั่นใจ ผู้ประกอบการส่วนใหญ่ให้ความสนใจซื้อต่อเนื่อง
แต่ยอมรับในช่วงที่มีการระบายข้าวออกหลายช่องทาง ทำให้ผู้ประกอบการค้าข้าวกดราคารับซื้อข้าวในสตอกของรัฐพอสมควร แต่ส่วนราชการจะพยายามเจรจาต่อรองให้ได้ราคาดีทีสุด เพื่อเร่งคืนเงินค่าจำนำข้าวให้กับชาวนาทั่วประเทศต่อไป
โดยการประมูลครั้งนี้จำแนกเป็นข้าวขาว 5% ฤดูการผลิตปี 2555/56 และ 2556/57 ปริมาณ กว่า 162,000 ตัน จากคลังในพื้นที่จังหวัดกรุงเทพฯ พระนครศรีอยุธยา สิงห์บุรี สระบุรี ลพบุรี สุพรรณบุรี เพชรบูรณ์ และอุตรดิตถ์ และข้าวหอมมะลิ 100% ชั้น 2 ฤดูการผลิตปี 2555/56 และ 2556/57 ปริมาณ กว่า 68,590 ตัน จากคลังในพื้นที่จังหวัดนครราชสีมา อุบลราชธานี สุรินทร์ เชียงใหม่ พะเยา และพิษณุโลก
Mthai News
