BOI พร้อมนำนักธุรกิจไทยดูลู่ทางการลงทุนกัมพูชา 25-28 มี.ค.นี้ ณ เมืองสีหนุวิวล์ เมืองกัมปอต และกรุงพนมเปญ

สำนักงานคณะกรรมการส่งเสริมการลงทุน(บีโอไอ) เตรียมพาคณะนักธุรกิจไทยเดินทางไปขยายโอกาสการลงทุนในกัมพูชา โดยตั้งเป้าลงทุนในอุตสาหกรรมเกษตร เกษตรแปรรูป และอุตสาหกรรมสิ่งทอ พร้อมเยี่ยมชมนิคมอุตสาหกรรมหลัก 4 แห่ง พบปะหารือกับหน่วยงานส่งเสริมการลงทุนกัมพูชา และร่วมกิจกรรมจับคู่ธุรกิจกับนักลงทุนกัมพูชาในระหว่างวันที่ 25-28 มีนาคม 2557
การเดินทางไปศึกษาโอกาสและลู่ทางการลงทุนครั้งนี้จะไปยัง เมืองสีหนุวิวล์ เมืองกัมปอต และกรุงพนมเปญ ประเทศกัมพูชา โดยมุ่งเน้นไปที่กลุ่มอุตสาหกรรมเกษตรและเกษตรแปรรูป และอุตสาหกรรมสิ่งทอ ตลอดจนเสริมสร้างเครือข่ายพันธมิตรด้านการลงทุนกับหน่วยงานภาครัฐและภาคเอกชนของกัมพูชากับคณะนักธุรกิจของไทย” นางศิริพร นุรักษ์ ผู้อำนวยการกองส่งเสริมการลงทุนไทยในต่างประเทศ บีโอไอ กล่าว
ทั้งนี้ บีโอไอจะนำคณะนักธุรกิจไทยเยี่ยมชมนิคมอุตสาหกรรมหลายแห่ง ได้แก่ นิคมอุตสาหกรรมเกาะกง นิคมอุตสาหกรรมสีหนุวิวล์ นิคมอุตสาหกรรมกัมปอต และนิคมอุตสาหกรรมพนมเปญ รวมทั้งเยี่ยมชมท่าเรือน้ำลึกสีหนุวิวล์ ตลอดจนพบปะหารือกับหน่วยงานส่งเสริมการลงทุนของกัมพูชา และคณะนักธุรกิจกัมพูชาด้วย และในวันที่ 28 มีนาคม 2557 คณะนักธุรกิจไทยจะได้เข้าร่วมงานสัมมนา “โอกาสและลู่ทางการลงทุนในกัมพูชา” และร่วมกิจกรรมจับคู่ธุรกิจกับนักลงทุนจากเมืองต่างๆ ของกัมพูชา
Mthai News
