สหภาพแรงงานฯกปน.กดดันบอร์ด การประปาหนัก ร้องให้ยุติประมูลตั๋วสัญญาใช้เงิน
ผู้สื่อข่าว MThai News รายงานว่า สหภาพแรงงานรัฐวิสาหกิจการประปานครหลวง (สร.กปน.) ได้ออกแถลงการณ์สหภาพแรงงานรัฐวิสาหกิจการประปานครหลวง เรื่อง ขอให้ยุติการนำเงินไปให้ธ.ก.ส หรือร่วมประมูลซื้อตั๋วสัญญาใช้เงินของธนาคารเพื่อการเกษตรและสหกรณ์การเกษตร (ธ.ก.ส.) ทั้งนี้สหภาพแรงงานรัฐวิสาหกิจการประปานครหลวงเป็นองค์กรตามกฎหมายที่มีหน้าที่ให้ความร่วมมือ และรักษาผลประโยชน์ กปน. ไม่เห็นด้วยกับการดำเนินการดังกล่าว ด้วยเหตุผล 3 ประการ
1.จะกระทบทางด้านการเงินเกี่ยวกับสภาพคล่องในเรื่องค่าใช้จ่ายในการดำเนินงาน การชำระหนี้ครบกำหนดตามสัญญาต่างๆ เงินรายได้นำส่งกระทรวงการคลังตามหลักเกณฑ์ แผนการใช้เงินเร่งด่วนเพื่อแก้ไขวิกฤติต่างๆ และอื่นๆ
2.จะนำพาองค์กรเข้าไปสู่ความขัดแย้งทางการเมืองที่มีความร้อนแรงอยู่ในขณะนี้ โดยไม่สมควรในสถานะที่ กปน. เป็นองค์กรของรัฐที่ต้องให้บริการประชาชนตามภาระหน้าที่ ถึงแม้จะอยู่ภายใต้การกำกับดูแลของรัฐบาล แต่ก็ต้องเป็นไปเพื่อประโยชน์ของประชาชนในการเข้าถึงบริการ โดยเฉพาะ กปน. เป็นบริการทางสาธารณะ ที่มีความจำเป็นเกี่ยวกับการดำรงชีวิตของประชาชน ไม่สามารถให้การสนับสนุนเพื่อการอื่นใด อันอาจจะนำมาซึ่งความเสียหายต่อองค์กรได้
3.การนำเงินไปให้ ธ.ก.ส.กู้ในครั้งนี้ กระทำไปโดยเร่งด่วนตามใบสั่ง โดยไม่ได้มีการวิเคราะห์ทางการเงิน ศึกษาข้อกฎหมาย และไม่อยู่ในอำนาจหน้าที่ผู้ว่าการสั่งการให้ดำเนินการได้
ด้วยเหตุผลดังกล่าวข้างต้น สร.กปน.จึงขอให้ กปน.ยุติการเข้าประมูลซื้อตั๋วสัญญาใช้เงินของ ธ.ก.ส.ในครั้งนี้
ด้านนายธนศักดิ์ วัฒนฐานะ ผู้ว่าการ กปน. ได้ลงมาพูดคุยกับผู้ชุมนุม โดยยืนยันว่าจะยุติการประมูลตั๋วสัญญาใช้เงินดังกล่าวโดยสิ้นเชิง และนายสมัย อนุวัตรเกษม ประธานบอร์ด กปน. ก็ได้ปราศรัยยืนยันอีกครั้งว่า เรื่องดังกล่าวต้องเสนอให้บอร์ดอนุมัติก่อน และผู้ว่าการ กปน. ยืนยันแล้วว่าจะไม่เสนอเข้ามา และจะไม่เข้าร่วมการประมูลอย่างแน่นอน ขอให้พนักงานสบายใจได้ โดยการดำเนินการเข้าประมูลตั๋วสัญญาใช้เงินจะจบลงเพียงเท่านี้ และทาง สร.กปน.ก็จะยุติการเคลื่อนไหวเช่นกัน
MThai News

