กสทช.เตรียมเชิญช่องทีวีทั้งใหม่และเก่า เสวนาวงปิดเดือน มี.ค.   เรื่องการนำเสนอข่าวสารในสภานการณ์ตึงเครียด แย้มให้ทุกสื่อช่วยสร้างความผ่อนคลายอีกแรง

น.ส.สุภิญญา กลางณรงค์ กสทช.และคณะกรรมการกิจการกระจายเสียงและกิจการโทรทัศน์(กสท.) เผยว่า กสท. ต้องการให้สื่อฯนำเสนอข่าวสารซึ่งจะช่วยนำไปสู่การผ่อนคลายสถานการณ์ที่เป็นอยู่ในขณะนี้ให้มีทิศทางที่ดีขึ้น โดยช่วงต้นเดือนมี.ค.จะเชิญ 11องค์กรวิชาชีพสื่อ ผู้ประกอบการทีวีดิจิตัล 24 ช่องที่ชนะการประมูลทีวีดิจิทัลเข้ามาหารือร่วมกันในการกำกับดูแลของวิชาชีพสื่อ และให้สำนักงานกสทช.เชิญช่องทีวีที่มีจุดยืนทางการเมืองเข้ามาร่วมหารือเสวนาวงปิดต่อไป
ดร.เอื้อจิต วิโรจน์ไตรรัตน์ ผู้อำนวยการโครงการมีเดีย มอนิเตอร์ กล่าวว่า ยอมรับว่าปัจจุบันสื่อมีการเลือกข้างและมีการแบ่งขั้วทางการเมืองชัดเจน แต่ในขณะเดียวกันประชาชนที่รับชมก็มีทางเลือกในการรับสื่อทำให้กสทช.ในฐานะหน่วยงานที่มีอำนาจกำกับดูแลสื่อต้องเข้ามามีบทบาทในการกำกับดูแลสื่ออย่างจริงจังรวมทั้งเปิดพื้นที่ให้วิชาชีพสื่อได้มีส่วนร่วมแสดงความคิดเห็นโดยอยู่บนพื้นฐานความเป็นจริง ไม่กระทบต่อสิทธิของประชาชน ซึ่งเสนอให้กสทช.เชิญช่องบริการสาธารณะอย่าง ช่อง 5 ช่อง 11 และช่องไทยพีบีเอส เข้ามาหารือในฐานะที่เป็นช่องบริการสาธารณะและช่องความมั่นคง ส่งเสริมประชาธิปไตยในการทำหน้าที่บทบาทของช่องเป็นต้น
ด้าน ผศ.ดร.ทัณฑกานต์ ดวงรัตน์ คณะบดีคณะนิเทศศาสตร์ มหาวิทยาลัยธุรกิจบัณฑิตย์ กล่าวว่า การกำกับดูแลกันเองของวิชาชีพสื่ออาจจะยังไม่ได้สร้างความเชื่อมั่นเท่าที่ควร และไม่มีประสิทธิภาพ เนื่องจากบางช่องมีนโยบายที่แตกต่างกันออกไปจึงเห็นว่าควรมีการกำกับดูแลแบบบูรณาการร่วมกันทั้งหน่วยงานกำกับดูแล ภาคส่วนอื่นๆอาทิ นักวิชาการ นักศึกษา เป็นต้น ส่วนการนำเสนอข่าวสารการเมืองในปัจจุบันมองว่าสื่อบางสื่อที่นำเสนอสร้างความขัดแย้ง ควรลงดาบได้แล้ว ควรสร้างบทเรียนให้สังคมได้รับรู้ เนื่องจากการนำเสนอข่าวสารในปัจจุบันเด็กไม่สามารถรับชมได้คนเดียวได้ต้องมีผู้ปกครองดูแล ดังนั้นการเข้ามาร่วมกำกับดูแล ต้องสร้างให้เด็กรู้เท่าทันสื่อเช่นกัน
MThai News
