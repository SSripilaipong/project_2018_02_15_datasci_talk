“บางจากปิโตรเลียม”ทุ่มทุน1.2 หมื่นล้าน ปั้น”E 20” ขายทุกปั๊มทั่วประเทศ หวัง ขึ้นแท่นอันดับ 2 ค้าปลีกน้ำมัน

นายวิเชียร อุษณาโชติ กรรมการผู้จัดการใหญ่ บริษัท บางจากปิโตรเลียม จำกัด (มหาชน) เผยว่า แผนการดำเนินธุรกิจปี 2557บางจากเตรียมลงทุนเพิ่ม 12,000 ล้านบาท แบ่งเป็นลงทุนด้านปิโตรเลียม 4,000 ล้านบาท พลังงานทดแทน 3,400 ล้านบาท และลงทุนธุรกิจใหม่กว่า 5,000 ล้านบาท ซึ่งบริษัทมีแผนขยายการลงทุนออกไปยังต่างประเทศ โดยเฉพาะธุรกิจผลิตไฟฟ้าจากเซลล์แสงอาทิตย์ (โซลาร์ฟาร์ม) ที่มีหลายโครงการในประเทศญี่ปุ่นเสนอให้บางจากฯเข้าไปลงทุนขนาดกำลังการผลิตติดตั้ง 30-50 เมกะวัตต์อยู่ระหว่างการพิจารณาและเข้าตรวจสอบกิจการ คาดว่าจะได้ข้อสรุปประมาณกลางปีนี้ ซึ่งโซลาร์ฟาร์มในญี่ปุ่นมีขนาดใหญ่กว่าไทย แต่ระดับความเข้มของแสงน้อยกว่าไทย
“ธุรกิจค้าปลีกปัจจุบันมียอดจำหน่ายเป็นอันดับ 3 รองจาก ปตท.และเอสโซ่ จึงมีเป้าหมายขึ้นอันดับ 2 โดยมีแผนจำหน่ายน้ำมัน 260 ล้านลิตรต่อเดือน เพิ่มขึ้น 11% และปีนี้จะใช้เงินลงทุนรวม 12,000 ล้านบาท เพื่อขยายสถานีบริการน้ำมันเพิ่มขึ้นอีก 70 แห่ง รวมเป็น 1,130 แห่งทั่วประเทศ พัฒนาสถานีบริการน้ำมันรูปแบบใหม่ให้มีความทันสมัยประมาณ100 ขยายสถานีบริการ E 85 เพิ่มเป็น 150 แห่ง และสถานีบริการ E 20 ให้ครอบคลุมทั่วประเทศ เพื่อสนับสนุนนโยบายพลังงานทดแทนของภาครัฐ รวมทั้งตั้งเป้าขยายร้านสะดวกซื้อบิ๊กซีมินิในสถานีบริการน้ำมันเพิ่มเป็น 150 แห่ง และเพิ่มร้านกาแฟอินทนิลเป็น 400 แห่ง ภายในสิ้นปีนี้ พร้อมจับมือพันธมิตรธุรกิจด้านอาหารและเครื่องดื่มที่มีชื่อเสียงเพื่อเพิ่มรายได้จากธุรกิจที่ไม่ใช่น้ำมัน” นายวิเชียรกล่าว
MThai News
