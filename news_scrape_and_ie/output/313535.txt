สรรพากรชวนบริจาคภาษีให้พรรคการเมืองที่ชอ[ พร้อมกับยื่นแบบฯ ภ.ง.ด. 90 และ ภ.ง.ด.91โดยไม่ต้องเสียเงินเพิ่มกรณีได้รับเงินภาษีคืน

นาย สุทธิชัย สังขมณี อธิบดีกรมสรรพากร  เผยว่า “ในการยื่นแบบแสดงรายการภาษี เงินได้บุคคลธรรมดา ภ.ง.ด.90 และ ภ.ง.ด.91 ประจำปีภาษี 2556 สิ้นสุดในวันที่ 31 มีนาคม 2557 มีเงินภาษีที่ต้องชำระตั้งแต่ 100 บาทขึ้นไป สามารถมีส่วนร่วมในการพัฒนาพรรคการเมืองให้มีความเข้มแข็ง สามารถแสดงเจตนาบริจาคเงินภาษีของท่าน ปีละ 100 บาทถ้วน พร้อมกับการยื่นแบบแสดงรายการภาษีเงินได้บุคคลธรรมดาประจำปี โดยผู้เสียภาษีไม่ต้องชำระเงินเพิ่มเติมแต่อย่างใด
สำหรับผู้ที่คำนวณภาษีแล้วมีเงินภาษีที่ต้องชำระตั้งแต่หนึ่งร้อยบาทขึ้นไป และได้ถูกหักภาษี ณ ที่จ่ายไว้เกินกว่าภาษีที่ต้องชำระ เมื่อแจ้งความประสงค์ขอคืนเงินภาษีที่ชำระไว้เกิน พร้อมทั้งแสดงเจตนาบริจาคเงินภาษีให้แก่พรรคการเมืองด้วย กรมสรรพากรจะหัก เงินบริจาคดังกล่าวจากส่วนของเงินภาษีที่ต้องชำระ ดังนั้น จึงไม่มีผลต่อจำนวนเงินภาษีที่ขอคืนแต่อย่างใด จากนั้น กรมสรรพากรจะนำเงินบริจาคดังกล่าวส่งมอบให้แก่กองทุนเพื่อการพัฒนาพรรคการเมือง เพื่อส่งต่อให้แก่พรรคการเมืองต่อไป”
วิธีการบริจาคเงินภาษีให้แก่พรรคการเมือง พร้อมกับการยื่นแบบแสดงรายการภาษี ภ.ง.ด.90 และ ภ.ง.ด.91 มีดังนี้
1. ผู้มีเงินได้เมื่อคำนวณภาษีตามแบบ ภ.ง.ด.90 หรือ ภ.ง.ด.91 แล้ว  มีเงินภาษีที่ต้องชำระตั้งแต่ 100 บาท ขึ้นไป แสดงเจตนาในช่องที่กำหนดไว้ในแบบแสดงรายการภาษีฯ ว่า ประสงค์จะบริจาค ให้ระบุรหัสพรรคการเมืองที่ต้องการบริจาค เพียง 1 พรรค เท่านั้น หากไม่ระบุความประสงค์ดังกล่าว หรือไม่ระบุรหัสพรรคการเมือง ถือว่าไม่ได้แสดงเจตนาบริจาค
2.  พรรคการเมืองที่ผู้บริจาคแสดงเจตนาบริจาคเงินภาษีให้ จะต้องเป็นพรรคการเมืองที่มีชื่อ อยู่ในทะเบียนพรรคการเมืองในปีภาษีนั้น หากพรรคการเมืองที่ท่านแสดงความประสงค์บริจาคเงินภาษีให้ สิ้นสภาพ เลิก หรือยุบตามกฎหมายในปีภาษีใด ให้ถือเสมือนว่า ไม่มีพรรคการเมืองนั้น  ที่จะได้รับการแสดงเจตนาบริจาคเงินภาษีในปีภาษีนั้น ทั้งนี้ ท่านสามารถค้นหา รหัสพรรคการเมือง ได้
ทั้งนี้ดูจากเว็บไซต์สำนักงานคณะกรรมการการเลือกตั้ง www.ect.go.thหรือจากเว็บไซต์กรมสรรพากร www.rd.go.th หากมีข้อสงสัยสอบถามได้ที่ สายด่วนเลือกตั้ง โทร. 1171 และศูนย์บริการข้อมูลสรรพากร RD Call Center โทร. 1161
Mthai News
