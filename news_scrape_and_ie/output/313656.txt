เมืองไทยประกันภัย ระบุ สถานการณ์การเมือง ดันยอดประกันภัยก่อการร้ายเพิ่มขึ้น คาดมีเบี้ยประกันปีนี้กว่า 300 ล้านบาท


นางนวลพรรณ ล่ำซำ กรรมการผู้จัดการ และประธานเจ้าหน้าที่บริหาร บริษัท เมืองไทยประกันภัย จำกัด (มหาชน) หรือ MTI เปิดเผยถึงสถานการณ์การเมืองในปัจจุบันที่ยังไม่สงบขณะนี้ ว่า ยังไม่ส่งผลกระทบต่อภาพรวมธุรกิจประกันภัย แต่ยอมรับว่าสถานการณ์ดังกล่าวส่งผลให้ลูกค้าสนใจซื้อประกันภัยก่อการร้าย (PV) เพิ่มมากขึ้น ซึ่งในปีก่อนมีเบี้ยประกันรับรวมกว่า 200 ล้านบาท แต่ในปีนี้ บริษัทฯตั้งเป้าเบี้ยประกันก่อการร้ายกว่า 300 ล้านบาท
ทั้งนี้ บริษัทมีแผนงานขยายธุรกิจประภันภัยไปยังประเทศเพื่อนบ้าน แต่ปัจจุบันอยู่ระหว่างการเจรจา เนื่องจากประเทศเพื่อนบ้านยังติดปัญหาบางส่วน โดยการทำธุรกิจประภันกับประเทศเพื่อนบ้าน มองว่าน่าจะเป็นรูปแบบการจับมือกับพันธมิตรหรืออาจให้ความรู้เกี่ยวกับการทำประกันภัย โดยการทำธุรกิจลักษณะนี้เพื่อรองรับการเปิด AEC ในปี 2558
สำหรับธุรกิจประกันภัยของบริษัทที่น่าจะเกี่ยวข้องกับการเปิด AEC และจะรุกตลาดส่วนนี้มากขึ้น คือ ธุรกิจประกันภัยรถขนาดใหญ่ ประเภทบรรทุกหรือ 10 ล้อ ซึ่งคาดว่าน่าจะมีเบี้ยประกันโตเพิ่มขึ้นกว่า 1,000 ล้านบาท โดยยอดเบี้ยประกันประเภทรถยนต์ในธุรกิจประกันภัยทั้งหมดอยู่ที่ระดับ 120,000 ล้านบาท แบ่งออกเป็นประกันภัยรถขนาดใหญ่ 8,000 ล้านบาท
ปัจจุบันบริษัทประกันที่รุกประกันภัยประเภทนี้มีอยู่ประมาณ 3-4 ราย ได้แก่ วิริยะประกันภัย สินมั่นคงประกัน และกรุงเทพประกันภัย
MThai News
