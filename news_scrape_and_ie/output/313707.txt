บีทีเอส เปิดทดลองให้บริการตั้งแต่ 05.15 น. ตั้งแต่พรุ่งนี้(1 มี.ค.) เป็นต้นไป แนะใช้บัตรโดยสาร Sky SmartPass หรือ Rabbit Card เป็นหลัก เนื่องจากพนักงานจำหน่ายตั๋วจะเริ่มทำงาน 06.00 น.

บริษัทระบบขนส่งมวลชนกรุงเทพ จำกัด(มหาชน) ผู้ให้บริการรถไฟฟ้าบีทีเอส แจ้งว่า ตั้งแต่วันที่ 1 มี.ค.57 เป็นต้นไป จะเปิดทดลองให้ผู้โดยสารรถไฟฟ้าบีทีเอสได้ใช้บริการก่อนเวลา 06.00 น.ของทุกวัน
สายสุขุมวิทเริ่มให้บริการเที่ยวแรกออกจากสถานีหมอชิตและสถานีแบริ่ง ในเวลาประมาณ 05.15น.
สายสีลมเริ่มให้บริการเที่ยวแรกออกจากสถานีสนามกีฬาแห่งชาติและสถานีบางหว้าในเวลาประมาณ 05.30 น.
ส่วนสถานีอื่นๆ ตามเส้นทางผู้โดยสารสามารถใช้บริการรถไฟฟ้าโดยผู้โดยสารสามารถตรวจสอบตารางการให้บริการเที่ยวแรกจนถึงเที่ยวสุดท้ายของแต่ละสถานีได้ตามป้ายประกาศที่ติดไว้บริเวณหน้าห้องจำหน่ายตั๋วโดยสารในทุกสถานี
อย่างไรก็ตาม ในช่วงทดลองใช้ ผู้โดยสารที่ประสงค์จะใช้บริการก่อนเวลา 06.00 น.และหลังเวลา 23.45 น.จะไม่มีการบริการเติมเงินในบัตรโดยสารและบริการแลกเหรียญ ดังนั้นเพื่อความสะดวกของผู้โดยสาร แนะนำให้ใช้บัตรโดยสารประเภทบัตรเติมเงิน Sky SmartPass หรือบัตรแรบบิท Rabbit Card เป็นหลัก
ทั้งนี้ ห้องจำหน่ายตั๋วบนสถานีจะเปิดให้บริการเวลา 06.00-23.45 น. สอบถามข้อมูลเพิ่มเติมได้ที่ศูนย์ฮอตไลน์บีทีเอส 0-2617-6000 ได้ทุกวันตั้งแต่เวลา 06.00-24.00 น.
MThai News
