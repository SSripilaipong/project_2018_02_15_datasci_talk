รมว.พาณิชย์  เผย ลงนามขายข้าวให้กับรัฐบาลจีน งวดแรกจำนวน 400,000 ตันในเดือนมีนาคมนี้ ยันชาวนาจะได้รับเงินภายในสัปดาห์หน้า

นายนิวัฒน์ธำรง บุญทรงไพศาล ปฏิบัติหน้าที่รองนายกรัฐมนตรี และ รมว.พาณิชย์ ว่ากรมการค้าต่างประเทศได้ตกลงในเบื้องต้นที่จะลงนามในการขายข้าวให้กับรัฐบาลจีน งวดแรกจำนวน 400,000 ตันในเดือนมีนาคมนี้ โดยทางรัฐบาลจีนยอมรับการปรับเปลี่ยนเงื่อนไขที่รัฐบาลไทยได้เสนอว่าหากประเทศไทยมีรัฐบาลใหม่ สัญญาการซื้อขายอาจเปลี่ยนแปลงได้ในส่วนข้าวที่ยังไม่ได้ส่งมอบให้กับรัฐบาลจีน
สำหรับการระบายข้าวในตลาดสินค้าเกษตรล่วงหน้าแห่งประเทศไทย (AFET) สามารถระบายในราคาตลาดได้อีก 110,000 ตัน และรวมการะบายข้าวในภาพรวมจนถึงเดือนกุมภาพันธ์ 2557 มียอดระบายได้แล้วรวม 800,000 ตัน
ส่วนเงินจะทยอยเข้ามาตามการส่งมอบข้าว ซึ่งจะมีเงินทยอยได้รับการชำระเข้ามาเดือนละประมาณ 8,000 ล้านบาท ตั้งแต่เดือน ม.ค.ถึงมี.ค.นี้ จะมีเงินไหลเข้ามาจากการรับชำระค่าข้าวรวม 24,000 ล้านบาท เมื่อรวมเข้ากับยืมงบกลางที่จะนำไปจ่ายค่ารับจำนำข้าวอีก จำนวน 20,000 ล้านบาท
และเมื่อรวมกับอีก 712 ล้านบาท ที่จ่ายให้กับเกษตรกรจำนวน 3,900 รายในปีการผลิต 55/56 ซึ่งคาดว่าคณะกรรมการการเลือกตั้ง (กกต.) จะอนุมัติอย่างเป็นทางการภายในช่วงเย็นวันนี้(28 ก.พ.) หากรวมก็จะมีเม็ดเงินที่จ่ายให้กับชาวนาในเดือนมีนาคมนี้รวมถึงประมาณเกือบ 50,000 ล้านบาท
นายนิวัฒน์ธำรง กล่าวต่อว่า  จากนั้นจะส่งเรื่องให้กับสำนักงบประมาณดำเนินการจัดเงินให้กับธนาคารเพื่อการเกษตรและสหกรณ์การเกษตร( ธ.ก.ส.) ต่อไป โดยที่ธ.ก.ส. เตรียมการเอาไว้ในการจ่ายเงินเอาไว้แล้ว คาดว่า ชาวนาจะได้รับเงินภายในสัปดาห์หน้า
MThai News
