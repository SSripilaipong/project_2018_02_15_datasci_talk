อดีต รมว.คลัง ระบุ กระทรวงพาณิชย์ ไม่ตรวจสต๊อกข้าวเป็นประจำอาจเป็นการละเลยต่อการปฏิบัติหน้าที่

วันนี้(3 มี.ค.) นายธีระชัย ภูวนาถนรานุบาล อดีตรัฐมนตรีว่าการกระทรวงการคลัง ได้โพสต์ข้อความผ่านเฟซบุ๊ก “Thirachai Phuvanatnaranubala” กรณี สำนักงานตรวจเงินแผ่นดิน (สตง.)ตรวจพบข้าวเสื่อมคุณภาพ ว่า
“มีข่าวว่า สตง. ตรวจสต๊อกข้าว และพบว่ามีข้าวเสื่อมสภาพ
ในปี 2554 ในฐานะประธาน ธกส. ผมได้ขอให้ ธกส. จัดทำข้อเสนอแนะแก่กระทรวงพาณิชย์ เพื่อป้องกันปัญหาโครงการจำนำข้าว ซึ่ง ธกส. ได้จัดพิมพ์เป็นเล่ม ส่งไปให้ทั้งนายกยิ่งลักษณ์ และนายกิตติรัตน์ ไปตั้งแต่ปลายปี 2554
ข้อเสนอแนะข้อหนึ่ง ปรากฏตามรูปถ่ายข้างล่าง คือ
” ให้มีระบบรายงานสต๊อกข้าวเปลือกเป็นประจำ และมีผู้สอบบัญชีภายนอกดำเนินการสอบบัญชีแสดงข้าว (Stock Card) อย่างสม่ำเสมอ ”
แต่กระทรวงพาณิชย์คงจะไม่ได้ทำตามข้อเสนอแนะดังกล่าว
ผมคิดว่าถึงเวลาแล้ว ที่กระทรวงพาณิชย์ซึ่งกำกับดูแลผู้สอบบัญชีทั่วประเทศ จะจัดให้มีผู้สอบบัญชีภายนอก ร่วมกับเซอร์เวยเยอร์ที่เชื่อถือได้ เข้าไปทำการตรวจสต๊อกทุกโกดัง
การตรวจดังกล่าว จะต้องทำทั้งด้านปริมาณ และด้านสภาพของข้าว และจะต้องมีมาตรการป้องกันการเวียนเทียนสต๊อกข้าว จากโกดังหนึ่ง ไปอีกโกดังหนึ่งด้วย
ถึงเวลาที่กระทรวงการคลัง ซึ่งมีหน้าที่รับผิดชอบการปิดบัญชี และ สตง. ซึ่งมีหน้าที่ตรวจสอบบัญชี จะเรียกร้องให้มีการตรวจสต๊อกเสียที
สำหรับธุรกิจเอกชน มาตรฐานบัญชีกำหนดให้ต้องตรวจสต๊อกอย่างน้อยปีละหนึ่งครั้ง แต่ทำไม กระทรวงพาณิชย์ซึ่งกำกับดูแลผู้สอบบัญชีทั่วประเทศ จึงจะไม่ปฏิบัติตามมาตรฐานบัญชี การเพิกเฉย ไม่สนใจตรวจสต๊อกสม่ำเสมอ อาจจะเข้าข่ายละเว้นการปฏิบัติหน้าที่ ผิด มาตรา 157″
MThai News
