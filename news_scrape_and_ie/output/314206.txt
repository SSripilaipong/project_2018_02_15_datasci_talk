เริ่มแล้ว ทดลองออกอากาศ “ทีวีดิจิตอล” จุดเปลี่ยนครั้งใหญ่ของวงการโทรทัศน์

หลังจากที่มีการประมูล “ทีวีดิจิตอล” เป็นที่เรียบร้อยแล้ว ประวัติศาสตร์ของวงการโทรทัศน์กำลังเปลี่ยนผ่านสู่เทคโนโลยีดิจิตอล โดยในเดือนมีนาคมนี้ จะมีการเริ่มต้นทดลองออกอากาศ ทีวีดิจิตอลจำนวน 24 ช่อง ก่อนจะออกอากาศอย่างเป็นทางการ จำนวน 48 ช่อง ตามกำหนดในเดือนมิถุนายนนี้
จากโทรทัศน์แบบเดิม ที่เป็นสัญญาณ ระบบแบบอนาล็อก เปลี่ยนมาเป็นระบบดิจิตอล ผู้ชมจะได้อรรถรสในการรับชมด้วยเทคโนโลยีแปลงสัญญาณภาพและเสียงให้เป็น ดิจิตอล แล้วบีบอัดข้อมูล มีความคมชัดและมีระบบเสียงที่สมจริงมากขึ้น
ตัวอย่างง่ายๆ คือ ทีวีดิจิตอล สามารถรองรับการใช้งานในรูปแบบสื่อผสมต่าง ๆ ได้หลากหลาย ทั้งสมาร์ทโฟน หรือแท็บเล็ต สามารถรับชมรายการทีวี ขณะเดินทางในรถยนต์โดยที่ภาพไม่กระตุก หรือเกิดปัญหาสัญญาณอ่อน ไม่มีภาพล้มเวลาผ่าน ต้นไม้ หรือ สิ่งกีดขวางต่างๆ ดูได้ทุกที่ไม่มีสะดุด
เกิดคำถามว่า จะเสียเงินเพิ่มหรือไม่ในการรับชมทีวดิจิตอล และต้องซื้อโทรทัศน์เครื่องใหม่หรือไม่
แน่นอนว่า โทรทัศน์รุ่นเดิมยังไม่มีตัวรับสัญญาณ จะต้องซื้อ “เซตท็อปบ็อกซ์” ทีมีการเตรียมวางขายแล้ว ติดเข้ากับทีวีเครื่องเดิม ก็สามารถรับชมทีวีดิจิตอลได้โดยไม่ต้องซื้อโทรทัศน์เครื่องใหม่ ไม่ต้องติดจานดาวเทียม เพียงแค่ทีวีมีช่อง AV หรือ HDMI ก็สามารถดูได้หมด ซึ่งทาง กสทช.จะแจกคูปองส่วนลด 690 บาท สำหรับซื้อเซตท็อปบ็อกซ์ จากาคาเต็มที่ประมาณ 1,000-1,200 บาท
ขณะที่ผลสำรวจความคิดเห็นของ บ้านสมเด็จโพลล์ เผยว่า คนส่วนใหญ่ ต้องการให้ กสทช.แจกเซตท็อปบ็อกซ์ ให้กับประชาชน เพื่อแบ่งเบาค่าใช้จ่าย
ส่วนบ้านที่ติดสัญญาณดาวเทียม และเคเบิลทีวีอยู่แล้วทุกระบบ สามารถรับชมทีวีดิจิตอลได้ทันที เพราะกสทช มีกฎว่า ทุกช่องที่ออกอากาศทีวีดิจิตอล ต้องส่งผ่านดาวเทียมได้ด้วย เพียงแต่การจัดเรียงช่องจะมีการเปลี่ยนแปลง ต่างจากเลขช่องที่กำหนดเอาไว้
นอกจากนี้ทีวีดิจิตอล ได้เปรียบทีวีที่ระบสัญญาณดาวเทียม คือ ไม่มีปัญหาเรื่องลิขสิทธ์การถ่ายทอดสด หมายความว่า หากมีการถ่ายทอดสดรายการกีฬาต่างๆ ทีวีดิจิตอลจะสามารถรับชมได้ปกติ แบบเดียวกับการใช้เสาหนวดกุ้ง หมดปัญหาเรื่องจอดำ
แต่สำหรับใครที่คิดจะซื้อโทรทัศน์รุ่นใหม่ ไม่ต้องการซื้อเซตท็อปบ็อกซ์มาติดเพิ่ม แนะนำว่า อดใจรอไปก่อน
เพราะทีวีรุ่นใหม่จะติดตั้งดิจิตอลจูนเนอร์ฝังอยู่ในตัว อีกทั้งปัจจุบัน บริษัทจำหน่ายทีวี Plasma , LCD , LED จะมีการนำทีวีระบบเก่ามาลดราคาล่อใจลูกค้า ก่อนที่ทีวีรุ่นใหม่จะทยอยนำมาวางสู่ตลาดต้อนรับเทคโนโลยีดิจิตอลในไม่ช้า
อย่างไรก็ตาม เมื่อทำการทดลองออกอากาศเดือนมีนาคมแล้ว ในเดือนเมษายนจะเริ่มออกอากาศจริง บางพื้นที่ก่อน ประกอบไปด้วย กรุงเทพฯ นครราชสีมา เชียงใหม่ และสงขลา
จากนั้น เดือนพฤษภาคมจะออกอากาศในพื้นที่ จังหวัด อุบลราชธานี สุราษฎร์ธานี และระยอง และในวันที่ 1 มิถุนายน จะส่งสัญญาณในพื้นที่ จังหวัด สิงห์บุรี สุโขทัย ขอนแก่น และอุดรธานี
สรุปครึ่งปีแรก ทีวีดิจิตอลครอบคลุมพื้นที่ 11 จังหวัด และจะทยอยขยายพื้นที่ไปให้ทั่วประเทศ ภายใน 4 ปี
ช่วงระยะเวลาภายใน 4 ปี นี้ จะมีการยุติการส่งสัญญาณในระบบอะนาล็อก เพราะผู้ให้บริการเก่าจะไม่ต้องการส่งทั้ง สองระบบ เพื่อลดค่าใช้จ่าย
นั่นหมายความว่า แทบทุกบ้านจะมีทีวีติจิตอล จนถึงช่วงที่การให้บริการระบบอนาล็อกหมดสิ้นไป นับว่าปิดฉากยุคอนาล็อก สู่ยุคดิจิตอลของวงการโทรทัศน์เมืองไทยอย่างเป็นทางการ
MThai news
