ธ.ก.ส.ออกกองทุนช่วยเหลือชาวนา ย้ำไม่ขัดต่อกฎหมายฉบับใด และไม่กระทบฐานะธนาคาร ตั้งเป้ายอดบริจาค 2 หมื่นล้านบาท

นายลักษณ์ วจนานวัช ผู้จัดการธนาคารเพื่อการเกษตรและสหกรณ์ (ธ.ก.ส.) เปิดเผยว่า ธกส.จะเปิดกองทุนช่วยเหลือชาวนาอย่างเป็นทางการในวันที่ 5 มี.ค.นี้ เพื่อเปิดให้ประชาชนที่สนใจร่วมบริจาคและใส่เงินสมทบเข้ากองทุนฯ ใน 3 รูปแบบที่กำหนดขึ้น เพื่อนำเงินไปจ่ายให้แก่ชาวนาที่ยังรอรับเงินในโครงการรับจำนำข้าว ได้แก่ 1. บริจาคเงินเข้ากองทุน โดยไม่ประสงค์รับเงินคืน 2. สมทบเงินเข้ากองทุน ชนิดคืนเงินต้น ไม่มีผลตอบแทน และ 3. สมทบเงินเข้ากองทุน และมีผลตอบแทน 0.63% ต่อปี
โดยคาดว่าจะมียอดบริจาคเงินครบ 1 พันล้านบาท ภายในวันที่ 10 มี.ค.นี้ จากเป้าหมายทั้งหมด 2 หมื่นล้านบาท โดย ธ.ก.ส. จะเร่งทยอยจ่ายเงินให้ชาวนาทันทีตามลำดับการขึ้นทะเบียนใบประทวนของชาวนากับสาขาของธนาคารทั่วประเทศ
การจัดตั้งกองทุนช่วยเหลือชาวนา เป็นไปตาม พ.ร.บ. ธนาคารพาณิชย์  ไม่ขัดต่อข้อกฎหมายฉบับใด และจะไม่ส่งผลกระทบต่อสถานะของ ธ.ก.ส. แน่นอน เนื่องจากหลังจากนี้กระทรวงพาณิชย์จะเร่งระบายข้าว และส่งเงินคืนให้ธนาคาร เดือนละ 8 พันล้านบาท ถึง 1 หมื่นล้านบาท รวมถึงการกู้เงินของกระทรวงการคลัง และการจัดสรรงบประมาณเพื่อมาชดเชยการดำเนินการดังกล่าวจากรัฐบาล ซึ่งวงเงินทั้งหมดจะใช้จ่ายคืนให้ผู้ส่งเงินสบทบเงินเข้ากองทุนฯ ในแบบที่ 2 และ 3 เมื่อครบกำหนดเวลาสิ้นสุดโครงการในวันที่ 31 ธันวาคม 2557
Mthai News
