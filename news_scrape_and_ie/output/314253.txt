องค์การขนส่งมวลชนกรุงเทพ (ขสมก.) ขาดทุนหลังปิดถนนนานนับเดือน ชี้คืนพื้นที่การชุมนุม 4 จุด สามารถบริการเดินรถเพิ่ม 50% กระทรวงคมนาคมพิจารณางบประมาณช่วย 94 ล้านบาท

นายนเรศ บุญเปี่ยม รองผู้อำนวยการองค์การขนส่งมวลชนกรุงเทพ (ขสมก.) รักษาการผู้อำนวยการ ขสมก. กล่าวว่า หลังจากกลุ่มผู้ชุมนุม กปปส.ประกาศคืนพื้นที่การชุมนุมตามจุดสำคัญต่างๆ เพิ่มเติมอีก 4 จุด ส่งผลให้ในวันนี้ ขสมก.สามารถเปิดให้บริการเดินรถได้อีก 50% ใน 21 เส้นทาง จากที่ต้องปรับเปลี่ยนเส้นทางการเดินรถ 41 เส้นทาง ส่วนอีก 20 เส้นทาง เช่น ถนนราชดำเนิน ถนนอัษฎางค์ ถนนเฟื่องนคร ถนนบำรุงเมือง ถนนเจริญกรุง แยกศาลาแดง แยกพาณิชยการ แยกมิสกวัน ศูนย์ราชการแจ้งวัฒนะ เป็นต้น ยังคงปิดการจราจร ส่งผลให้ ขสมก.ยังไม่สามารถทำการเดินรถได้ตามปกติ
ทั้งนี้ รวมตลอดระยะเวลาที่มีการชุมนุม ตั้งแต่วันที่ 13 มกราคม ถึงวันที่ 28 กุมภาพันธ์ ที่ผ่านมา ส่งผลให้ ขสมก.ขาดโอกาสในการหารายได้จากช่วงเวลาปกติรวมเป็นเงินประมาณ 94 ล้านบาท หรือรายได้ลดลง 20.7% ภาพรวมผู้โดยสารลดลงประมาณ 8.3 ล้านคน หรือลดลงประมาณ 176,000 คนต่อวัน คิดเป็น 11.50%  เนื่องจากปริมาณรถวิ่งให้บริการลดลงประมาณ 200 คันต่อวัน
ขณะที่รถร่วมบริการ มีการปรับเปลี่ยนเส้นทางเดินรถใน 42 เส้นทาง ส่งผลให้รายได้ลดลงประมาณ 15% จากจำนวนผู้โดยสารที่ลดลง 230,000 คนต่อวัน ทั้งนี้ รายได้ที่ลดลงจากเหตุการณ์ชุมนุมทางการเมือง ขสมก.เตรียมเสนอกระทรวงคมนาคมให้พิจารณาสนับสนุนงบประมาณในการช่วยรายได้ที่ขาดหายไปจำนวน 94 ล้านบาท ซึ่งมีผลกระทบต่อการชำระหนี้ของ ขสมก.
Mthai News
