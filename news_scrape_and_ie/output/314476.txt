ซีพี ออลล์ ตั้งเป้ายอดขายปีนี้เติบโต10-15% มีแผนขยายสาขา  7-11 อีก600 สาขา และขยายสาขา  MAKRO อีกด้วยงบประมาณ8,000-9,000 ล้านบาท
นายเกรียงชัย บุญโพธิ์อภิชาติ รองกรรมการผู้จัดการ บมจ. ซีพี ออลล์ (CPALL) เปิดเผยว่า ปี 2557 ตั้งเป้ายอดขายเติบโต 10-15% จากปีก่อน โดย 2 เดือนแรก ยอดขายเติบโตกว่าช่วงเดียวกันปีก่อน เพราะสินค้าของร้าน 7-11 เป็นอาหารพร้อมทาน กาแฟสด ที่ทุกคนหารับประทานได้ตลอดเวลา ส่วนการเมืองอาจกระทบบ้างในส่วนนักท่องเที่ยวและความรู้สึกการจับจ่ายใช้สอย แต่ร้าน 7-11เป็นร้านขายของในชีวิตประจำวัน  อิ่มสะดวก ไม่ว่าสถานการณ์จะเป็นยังไง คนก็ต้องกินต้องใช้
“โดยซีพี ออลล์ มีแผนขยายสาขาปีนี้ 600 สาขา จากปีก่อนที่ 607 สาขา ขณะที่ CPALL เป็นผู้ถือหุ้นใหญ่ MAKRO ก็ยังมีเป้าขยายสาขาแม็คโครต่อเนื่อง เพราะบริษัทยังมียอดขายโตต่อเนื่อง ซึ่งปีนี้ตั้งงบลงทุน 8,000-9,000 ล้านบาท เป็นตัวเลขที่สูงกว่า 2-3 ปีก่อน เพื่อขยายสาขาใหม่ ปรับปรุงสาขาเดิม ลงทุนศูนย์กระจายสินค้า และบริษัทลูกธุรกิจอาหาร เบเกอรี่ และตั้งบริษัทใหม่ ประเภทธุรกิจชอปปิ้งออนไลน์  ทั้งนี้ทุกธุรกิจมีโอกาส การขยายสาขา ลงทุนโรงงานผลิตเบเกอรี่ ศูนย์กระจายสินค้า เรามีความเชื่อมั่นจึงต้องลงทุนต่อไป”นายเกรียงไร กล่าว
ทั้งนี้ บริษัทมีแผนเสนอขายหุ้นกู้มีหลักประกัน ไม่ด้อยสิทธิ และมีผู้แทนผู้ถือหุ้นกู้ วงเงินไม่เกิน 40,000 ล้านบาท ายุ 3 ปี อัตราดอกเบี้ย 4.10% ต่อปี, อายุ 5 ปี ดอกเบี้ย 4.70% ต่อปี, อายุ 7 ปี ดอกเบี้ย 5.10% ต่อปี และ 10 ปี อัตราดอกเบี้ย 5.35% ต่อปี ให้กับนักลงทุนสถาบันและประชาชนทั่วไป ในวันที่ 24 -26 มี.ค.โดยมีธนาคารกรุงเทพ (BBL) ธนาคารกรุงไทย (KTB) ธนาคารไทยพาณิชย์ (SCB) ธนาคารฮ่องกงและเซี่ยงไฮ้แบงกิ้งคอร์ปอเรชั่น ธนาคารสแตนดาร์ดชาร์เตอร์ด (ไทย) ธนาคารกรุงศรีอยุธยา (BAY) ธนาคารธนชาต บล.ภัทร เป็นผู้จัดจำหน่ายหุ้นกู้ และมีบล.โนมูระ พัฒนสิน เป็นผู้ร่วมจัดจำหน่ายหุ้นกู้
หุ้นกู้ในครั้งนี้ เป็นการออกหุ้นกู้ตามมติที่ประชุมวิสามัญผู้ถือหุ้น ที่ได้อนุมัติการออกและเสนอขายหุ้นกู้ในวงเงินไม่เกิน 90,000 ล้านบาท โดย CPALL ได้ออกและเสนอขายหุ้นกู้ไปแล้วจำนวน 50,000 ล้านบาทในเดือน ต.ค.2556 ที่ผ่านมา การเสนอขายหุ้นกู้ครั้งนี้ มีวัตถุประสงค์เพื่อนำไปทดแทนเงินกู้ยืม จึงไม่ได้เป็นการก่อหนี้เพิ่ม 
  MThai News
