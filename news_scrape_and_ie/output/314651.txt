โบรกเกอร์์แนะนักลงทุนเล็งดัชนีหุ้น 1,350 จุด หากผ่านเพราะซื้อขายหนาแน่น ก็มั่นใจลงทุนได้ พร้อมแนะซื้อหุ้นJAS และKTC

นายเจริญ เอี่ยมพัฒนธรรม ผู้อำนวยการฝ่ายวิเคราะห์หลักทรัพย์ บล.เคที ซีมิโก้ กล่าวว่า ตลาดหุ้นไทยเช้านี้มีโอกาสที่จะปรับตัวขึ้นก่อน โดยคงจะมาทดสอบแนว 1,350 จุด ซึ่งก็ต้องรอดูว่าจะผ่านไปได้ในลักษณะใด หากผ่านไปด้วยมูลค่าการซื้อขายหนาแน่นก็ถือว่าใช้ได้ เพราะกระแสในช่วงเวลาสั้นๆนี้ เรื่องการเมืองเริ่มนิ่ง และม็อบชาวนาก็เบาลง เชื่อว่ารัฐบาลคงจะมีเงินจ่ายให้ชาวนาได้บ้างนักลงทุนต่างชาติซื้อสุทธิ 2 วันติดต่อกัน
ส่วนตลาดต่างประเทศก็มีการรีบาวด์ขึ้นมา โดยตลาดหุ้นอื่นในภูมิภาคเอเชียเช้านี้ปรับตัวขึ้นมา เช่นเดียวกับตลาดสหรัฐฯ ที่ปรับตัวขึ้น ภายหลังจากรัสเซียไม่ได้เคลื่อนไหวอย่างแข็งกร้าวแต่ล่าสุดการถอยออกมา ทำให้สถานการณ์ในยูเครนผ่อนคลายลง แต่ตลาดหุ้นไทยจะเข้าสู่การฟื้นตัวหรือไม่นั้น ยังบอกไม่ได้ ต้องขึ้นกับเงื่อนไขหลายอย่าง พร้อมให้แนวรับ(ดัชนีต่ำสุด) 1,333 จุด แนวต้าน(ดัชนีสูงสุด) 1,350-1,374 จุด
บล.ฟิลลิป มองว่า ดัชนีตลาดหุ้นไทยวันนี้จะสามารถปรับตัวขึ้นได้ในกรอบที่จำกัด เนื่องจากปัญหาทางการเมืองยังเป็นแรงกดดัน แม้จะมีการยุบรวมของ กปปส. ไปแล้ว แต่ยังไม่มีความชัดเจนในการเจรจา แม้ว่าหลายฝ่ายคาดหวังกับการเจรจา ระหว่างกลุ่ม กปปส. กับรัฐบาลรักษาการ แต่การจะเกิดขึ้นจริงหรือสำเร็จมากน้อยเพียงใด ยังเป็นเรื่องที่คาดเดาได้ยากโดยประเมินแนวรับ (ดัชนีต่ำสุด)1,330 จุด แนวต้าน(ดัชนีสูงสุด) 1,370 จุด
หุ้นเด่นวันนี้ บล.ฟิลลิป แนะนำ 
 JAS   ตั้งกองทุน IFF ระดมทุน 5.00-7.00 หมื่นล้านบาท เสร็จสิ้นในต้นไตรมาส 2/2557  หากสำเร็จหนุนราคาหุ้นเพิ่มขึ้น 0.70-1.30 บาทต่อหุ้นการเคลื่อนไหวของราคาหุ้น JAS การอยู่ในช่วงขาขึ้นจึงแนะนำกลยุทธ์ “ซื้อเก็งกำไร” ให้แนวรับ 7.70 บาท และแนวต้านมีลุ้นที่จะปรับตัวได้สูงกว่า 8 บาท
KTC   บัตรกรุงไทย ตั้งเป้าปล่อยสินเชื่อเพิ่มในปี 2557 โต 15% ขณะที่บัตรเครดิต และสินเชื่อส่วนบุคคล มีฐานลูกค้า 1.6 ล้านบัตร และ 6 แสนบัญชี ตามลำดับ ประกาศจ่ายปันผล 2 บาท/หุ้น คาดมีกำไรต่อหุ้น 4.43 บาท/หุ้น เมื่อเทียบราคาปัจจุบันกับราคาพื้นฐานที่ 40 บาท ยังมีส่วนต่างอยู่แนะนำ “ซื้อ” ราคาเป้าหมาย 40 บาท/หุ้น
Mthai News
