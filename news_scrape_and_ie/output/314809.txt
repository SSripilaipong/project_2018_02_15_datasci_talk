“กรมการค้าต่างประเทศ” เซ็นสัญญาขายข้าวรัฐต่อรัฐให้จีนแล้ววันนี้ 1 ล้านตัน เริ่มส่งมอบลอตแรก 4 แสนตันใน มี.ค.-ก.ค.นี้ ล็อตแรกเดือน มี.ค. ส่งข้าว 1 แสนตัน

นายสุรศักดิ์ เรียงเครือ อธิบดีกรมการค้าต่างประเทศ เผยว่า ประเทศไทยได้ลงนามในสัญญาซื้อขายข้าวแบบรัฐต่อรัฐ (จีทูจี) ร่วมกับ COFCO Corporation หน่วยงานรัฐวิสาหกิจของรัฐบาลสาธารณรัฐประชาชนจีน ณ กรุงปักกิ่ง ซึงเป็นสัญญาซื้อขายข้าวจีทูจีกับ COFCO ในปริมาณรวม 1 ล้านตัน ในรูปของการขาย ณ ท่าเรือ (เอฟโอบี) แบ่งเป็นข้าวหลายชนิด โดยมีกำหนดส่งมอบเป็นรายงวด และต้องส่งมอบให้แล้วเสร็จภายในระยะเวลา 12 เดือน  ซึ่งลอตแรกจะเริ่มส่งมอบ ประมาณ 400,000 ตัน ระหว่างเดือน มี.ค.-ก.ค.นี้ แต่ภายในสิ้นเดือน มี.ค.นี้ คาดว่าจะสามารถส่งมอบได้ประมาณ 100,000 ตัน
การลงนามในสัญญาซื้อครั้งนี้ เป็นสัญญาณเชิงบวกที่จากรัฐบาลจีน และจีนความสนใจที่จะเพิ่มปริมาณการซื้อขายข้าวจากรัฐบาลไทยในอนาคต  ซึ่งจะช่วยเพิ่มส่วนแบ่งการตลาดและขยายตลาดข้าวไทยในตลาดโลกอีกด้วย และหลังจากนี้ กรมจะเร่งออกประกาศเชิญชวน ให้ผู้ประกอบการเสนอราคาปรับปรุงคุณภาพข้าวสาร เพื่อส่งมอบข้าวสารให้แก่ COFCO โดยเร็ว นอกจากนี้ ขณะนี้มีอีกหลายประเทศที่อยู่ระหว่างการเจรจาหารือ คาดว่าในเร็วๆ นี้ ไทยน่าจะประสบความสำเร็จในการทำสัญญาซื้อขายข้าวแบบจีทูจีกับอีกหลายประเทศ” 
นายสุรศักดิ์ กล่าวต่อว่า นอกจากการขายข้าวแบบจีทูจีแล้ว กรมฯจะมีการระบายข้าว โดยวิธีออกประกาศเชิญชวนเป็นการทั่วไปให้แก่ผู้ประกอบการ ที่สนใจเข้าร่วมยื่นซองเสนอราคาซื้อข้าวในสต๊อกของรัฐบาล  ในวันที่ 10 มี.ค.นี้ ประมาณ 500,000 ตัน ซึ่งคาดว่าจะมีผู้สนใจเข้าร่วมประมูลจำนวนมาก  โดยจะทำให้การระบายข้าวของรัฐบาล เป็นไปตามแผนการระบายข้าวที่ได้กำหนดไว้อย่างแน่นอน
Mthai News
