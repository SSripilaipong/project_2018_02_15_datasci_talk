ม.ธรรมศาสตร์ เปิดตัวข้าวหอมมะลิธรรมศาสตร์ ทางเลือกใหม่ของเกษตรกรในอนาคต ให้ผลผลิตมากกว่าข้าวหอมดอกมะลิเดิม 2 เท่า แถมต้นทุนต่ำ

รศ.ดร.บุญหงษ์ จงคิด หัวหน้าภาควิชาเทคโนโลยีการเกษตร คณะวิทยาศาสตร์และเทคโนโลยี ม.ธรรมศาสตร์ เผยว่า มหาวิทยาลัย ได้วิจัยข้าวหอมมะลิธรรมศาสตร์ ใช้เวลาการวิจัย 5 ปีเต็ม เพื่อปรับปรุงพันธุ์จากข้าวหอมดอกมะลิ 105 จนแก้ปัญหาความไวต่อแสงในการให้ดอก ซึ่งเป็นข้อจำกัดให้ข้าวหอมดอกมะลิ 105 เพาะปลูกได้เฉพาะนาปี เพราะออกดอกเพียงครั้งเดียวในเดือนพฤศจิกายน และเก็บเกี่ยวในต้นเดือนธันวาคม ที่ชาวบ้านเรียกติดปากว่า “ข้าวปลูกวันแม่เกี่ยววันพ่อ” ส่วนช่วงนาปรังชาวนาต้องเปลี่ยนมาปลูกข้าวหอมปทุมธานี 1 หรือข้าวสายพันธุ์อื่นซึ่งคุณภาพด้อยกว่า
ในที่สุดได้ข้าวหอมมะลิธรรมศาสตร์ เพาะปลูกได้ทุกฤดู ทั้งยังรักษาคุณสมบัติ ความหอม-นุ่มระดับโลกเช่นเดิม ทำให้เกษตกรชาวนาสามารถผลิตข้าวระดับพรีเมียมตลอดปี ใช้ระยะเพาะปลูกจนเก็บเกี่ยวภายใน 100 วัน จากเดิมข้าวทั่วไปใช้เวลาประมาณ 120 วัน จึงทำให้เกษตรกรลดต้นทุนการดูแลรักษาแปลงปลูก ซึ่งอยู่ระหว่างการวิจัยต้นทุนให้เห็นถึงค่าใช้จ่ายที่ลดลงอย่างชัดเจน
“ เมล็ดพันธุ์ใช้ปริมาณน้อยลงเช่นกัน เปรียบเทียบจากปกตินาหว่านน้ำตม ชาวนาใช้เมล็ดพันธุ์ 15-20 กิโลกรัม/ไร่ ข้าวหอมธรรมศาสตร์ใช้มากสุด 12 กิโลกรัม หากเป็นนาดำปกติชาวนาใช้เมล็ดพันธุ์ 12-15 กิโลกรัมต่อไร่  ข้าวหอมธรรมศาสตร์ใช้เพียง 10 กิโลกรัมต่อไร่ แต่กลับได้ผลิตผลต่อไร่เพิ่มสูงขึ้นถึง 900 กก. มากกว่าข้าวหอมดอกมะลิ 105 ที่ได้ผลผลิต 400-500 กก.ต่อไร่” รศ.ดร.บุญหงษ์กล่าว
โดยมี จุดเด่นอีกข้อ คือ ลำต้นที่ความสูงไม่เกิน 100 เซนติเมตร มีความแข็งแรงทนทานต่อลม เก็บเกี่ยวได้ง่าย และทนทานต่อโรค และแมลงอีกด้วย เพราะหลังการทดสอบ พบว่าผลกระทบที่มีสาเหตุจากไส้เดือนฝอยน้อยและโรคกาบใบเน่า รวมถึงแมลงศัตรูพืช เช่น หนอนกอ และหนอนใบม้วน น้อยกว่าแปลงปลูกข้าวหอมมะลิ 105 อย่างชัดเจน หลังจากจดสิทธิบัตร จะเริ่มขยายพันธุ์อย่างจริงจัง เพื่อทำแปลงทดลองขนาดใหญ่ให้ชาวนาเข้ามาศึกษา และเพาะปลูกได้อย่างมีคุณภาพ ทั้งยังเก็บผลผลิตส่วนหนึ่งเป็นเมล็ดพันธุ์ในรอบการผลิตถัดไป เพราะคุณสมบัติของพันธุ์ข้าวบริสุทธิ์ที่ไม่กลายพันธุ์
Mthai News
