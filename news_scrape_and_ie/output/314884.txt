กรมทรัพย์สินทางปัญญา อวดไทยมีสิทธิ์หลุดพ้นบัญชีดำละเมิดทรัพย์สินทางปัญญา จากทางสหรัฐฯ หลังออกกฎหมายคุ้มครอง และปราบปรามการละเมิดลิขสิทธิ์อย่างเข้มงวด

นางกุลณี อิศดิศัย รองอธิบดีกรมทรัพย์สินทางปัญญา กระทรวงพาณิชย์ เผยว่า กรมฯ ไทยมีโอกาสหลุดพ้นออกจากบัญชีประเทศที่ถูกจับตามองเป็นพิเศษ(PWL) ด้านทรัพย์สินทางปัญญา ตามมาตรา 301 พิเศษ กฎหมายการค้าสหรัฐฯ มาอยู่ในบัญชีที่ดีขึ้นคือ ประเทศที่ถูกจับตามอง(WL) หรือมีการละเมิดทรัพย์สินทางปัญญาของสหรัฐฯในไทยน้อยลง เพราะได้ดำเนินการป้องกันและปราบปรามการละเมิดทรัพย์สินทางปัญญาสหรัฐฯในไทยอย่างจริงจังและต่อเนื่อง
รวมถึงได้พยายามออกกฎหมายที่เกี่ยวข้องกับการปรามปรามการละเมิดตามที่สหรัฐฯ ร้องขอ ทั้งกฎหมายป้องกันการแอบถ่ายในโรงภาพยนตร์, กฎหมายเอาผิดกับเจ้าของพื้นที่ที่สนับสนุนการละเมิด, กฏหมายที่ให้อำนาจเจ้าหน้าที่ศุลกากรตรวจจับสินค้าละเมิดที่เป็นสินค้าผ่านแดนและสินค้าถ่ายลำเรือ และกฎหมายเพื่อแก้ปัญหาการละเมิดบนอินเตอร์เน็ต
ส่วนการประกาศผลสถานะประเทศคู่ค้าของสหรัฐฯ ด้านทรัพย์สินทางปัญญาในเดือนเม.ย.นี้ ยังไม่ทราบว่าไทยจะยังอยู่บัญชี PWL เหมือนเดิมหรือดีขึ้น แต่มองในแง่บวกว่าน่าจะได้เลื่อนสถานะ เพราะไทยมีความคืบหน้าด้านการปราบปรามมาก และได้ทำรายงานเป็นลายลักษณ์อักษรส่งไปให้สำนักงานผู้แทนการค้าสหรัฐฯ(USTR) แล้วเมื่อปลายเดือนก.พ.ที่ผ่านมา แต่อาจติดปัญหาที่กฎหมายทั้ง 4 ฉบับ ยังไม่สามารถออกมาได้ เพราะไม่มีรัฐบาล ทั้งที่อยู่ในขั้นตอนของสภาแล้ว ซึ่งเมื่อมีรัฐบาลใหม่แล้ว กรมฯ คงต้องยืนยันร่างกฎหมายทั้ง 4 ฉบับเหมือนเดิม เพื่อให้ออกมามีผลบังคับใช้โดยเร็ว
“เมื่อเร็วๆ นี้ สมาพันธ์ทรัพย์สินทางปัญญาระหว่างประเทศ (IIPA) ซึ่งเป็นการรวมกันของเจ้าของทรัพย์สินทางปัญญาของสหรัฐฯ ได้มีข้อเสนอแนะต่อ USTR เกี่ยวกับสถานะประเทศคู่ค้าของสหรัฐฯในด้านทรัพย์สินทางปัญญา ประจำปี 57 โดยเสนอแนะให้ไทยยังอยู่ในบัญชี PWL เช่นเดิม หลังจากที่ไทยอยู่ในบัญชีนี้มาตั้งแต่ปี 50 เป็นต้นมา ” นางกุลณีกล่าว
Mthai News
