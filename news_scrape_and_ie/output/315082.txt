โฆษกแบงก์ชาติ มั่นใจเงินบาทช่วงนี้แข็งค่า แบบมีเสถียรภาพ หลังข่าวปัญหายูเครนคลี่คลาย

นางรุ่ง มัลลิกะมาส โฆษกธนาคารแห่งประเทศไทย กล่าวว่า ความเคลื่อนไหวของตลาดการเงินไทยในช่วงนี้ว่า ตลาดการเงินค่อนข้างมีเสถียรภาพ โดยตลาดเคลื่อนไหวไปตามปัจจัยต่างประเทศเป็นหลัก โดยปัจจัยที่มีผลบ้างไม่ได้มากนัก คือ ความมั่นใจของนักลงทุนที่มีมากขึ้น จากสถานการณ์ในประเทศยูเครน จากที่ก่อนหน้านี้นักลงทุนมีความระมัดระวัง จึงถือเงินดอลลาร์สหรัฐ ทำให้เงินภูมิภาคอ่อนค่าลง
แต่เมื่อความตึงเครียดในยูเครนลดลง เงินบาทและเงินสกุลภูมิภาคจึงกลับมาแข็งค่าขึ้น นอกจากนี้นักลงทุนต่างชาติก็กลับมาเป็นผู้ซื้อสุทธิในตลาดหลักทรัพย์ในช่วง 3-4 วันทำการที่ผ่านมา และยังมีเงินทุนไหลเข้าสุทธิเล็กน้อยในตลาดพันธบัตร ส่วนสถานการณ์ภายในประเทศ ยังไม่ได้มีปัจจัยที่เปลี่ยนแปลงอย่างมีนัยสำคัญ
โฆษก ธปท.กล่าวถึงความเป็นไปได้ที่จีนจะขยายช่วงความเคลื่อนไหวของเงินหยวนว่า เมื่อกุมภาพันธ์ที่ผ่านมา ทางการจีนประกาศแล้วว่า จะปรับเงินหยวนให้ยืดหยุ่นมากขึ้น เพราะต้องการเพิ่มบทบาทของเงินหยวนให้ใช้กันแพ่รหลายมากขึ้น แต่ก็เชื่อว่า ทางการจีนจะดำเนินการในลักษณะประคองให้ตลาดค่อยๆ ปรับตัว ดังนั้นการปรับช่วงเคลื่อนไหวของเงินหยวน จึงไม่น่าจะส่งผลสำคัญต่อเงินภูมิภาครวมทั้งเงินบาท โดยเฉพาะเมื่อเทียบกับเงินดอลลาร์สหรัฐ หรือปัจจัยพื้นฐานของเศรษฐกิจ
สำหรับตัวเลขเงินทุนไหลเข้า (FDI) ที่มหาวิทยาลัยหอการค้าไทยระบุว่า ชะลอการไหลเข้าหรือไหลไปลงทุนประเทศอื่นๆแทนประเทศไทย โฆษก ธปท.ระบุว่า ขอศึกษารายละเอียดอีกครั้ง ขณะนี้ยังไม่สามารถให้ความเห็นได้
MThai News
