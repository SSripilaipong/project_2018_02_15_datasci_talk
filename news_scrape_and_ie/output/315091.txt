กสทช.-กองทุนฯ เห็นชอบหลักการ 22 ล้านครัวเรือนไทย รับชมทีวีดิจิตัล รอเคาะราคา ก่อนแจกจริงมิ.ย.นี้ เบื้องต้นเสนอ 1,200 ต่อครัวเรือน

นางสาวสุภิญญา กลางณรงค์ กรรมการ กสทช. กล่าวว่าข้อสรุปของคณะอนุกรรมการฯ ที่เห็นตรงกัน คือการกำหนดมูลค่าคูปองทีวีดิจิตัล ให้ครอบคลุมราคากล่องรับสัญญาณและเสาอากาศรับสัญญาณทีวีดิจิตัล ทั้งนี้ จากการสำรวจของ สำนักงาน กสทช. พบว่าราคากล่องทีวีดิจิตัลภาคพื้นดิน อยู่ที่ 1,155 -1,800 บาท ขึ้นอยู่กับฟังก์ชันและระยะเวลารับประกัน ส่วนเสาอากาศราคา 270-490 บาท หากรวมทั้ง 2 อุปกรณ์ราคาเฉลี่ย 1,200 บาท/ชุด
ทั้งนี้ จะต้องศึกษาปัจจัยจำนวนผู้ประกอบการและปริมาณการผลิตอีกครั้ง เพื่อพิจารณากำหนดเป็นมูลค่าคูปอง ที่จะจัดสรรให้กับครัวเรือนไทย คาดจะสรุปทั้งมูลค่า วิธีการแจก และแผนการกระจายคูปองในพื้นที่ต่างๆ ได้ราวเดือน เม.ย.นี้ จากนั้นคาดว่าจะเริ่มแจกคูปองได้ราวเดือน มิ.ย.นี้ ในพื้นที่ที่โครงข่าย (mux) ส่งสัญญาณทีวีดิจิตัลครอบคลุม 11 จังหวัด ประกอบด้วย กรุงเทพฯ นครราชสีมา เชียงใหม่ สงขลา อุบลราชธานี สุราษฎร์ธานี ระยอง สิงห์บุรี สุโขทัย ขอนแก่น และอุดรธานี

พลเอก ธงชัย เกื้อสกุล กรรมการกองทุนและพัฒนากิจการกระจายเสียง กิจการโทรทัศน์ และกิจการโทรคมนาคม เพื่อประโยชน์สาธารณะ (กทปส.) กล่าวว่ากรรมการกองทุนฯ เห็นชอบในหลักการการแจก “คูปอง” ส่วนลดซื้ออุปกรณ์รับชมโทรทัศน์ระบบดิจิตัล(ทีวีดิจิตัล) เพื่อสนับสนุนครัวเรือนไทยทั่วประเทศ 22 ล้านครัวเรือนให้สามารถรับชมทีวีดิจิตัลได้อย่างทั่วถึง เดิมกำหนดวงเงินจากราคาขั้นต้นประมูลทีวีดิจิตัลประเภทธุรกิจ 24 ช่อง รวมมูลค่า 15,190 ล้านบาท เพื่อนำไปจัดสรรเป็นคูปอง เฉลี่ยที่ราคาคูปองละ 690 บาท/ครัวเรือน
หลังจากจบการประมูลในปลายปีที่ผ่านมา มูลค่าเงินประมูลอยู่ที่ 50,862 ล้านบาท ถือว่าเกินมูลค่าราคาขั้นต้นจำนวนมาก คณะกรรมการกสท. จะนำเสนอตัวเลขมูลค่าคูปอง วิธีการแจก รวมทั้งแผนการแจกคูปองให้กรรมการกองทุนฯ พิจารณาอีกครั้ง
MThai News



