“จรัมพร โชติกเสถียร”ฟันธงต่างชาติหวนกลับตลาดหุ้นซื้อสุทธิหุ้นไทยไปแล้วกว่า 4.6 พันล้านบาท แรงขายจากเริ่มลดลง ซ้ำดันเงินบาทแข็งค่าอีกทาง

นายจรัมพร โชติกเสถียร กรรมการและผู้จัดการตลาดหลักทรัพย์แห่งประเทศไทย (ตลท.) กล่าวว่า ภาพรวมการลงทุนในตลาดหุ้นไทยขณะนี้นักลงทุนต่างชาติเริ่มกลับเข้ามาซื้อหุ้นไทยมากขึ้น และมีการขายสุทธิน้อยลง หลังจากการเมืองเริ่มนิ่ง ขณะเดียวกันกำไรบริษัทจดทะเบียนในตลาด หลักทรัพย์ (บจ.) ในไตรมาส 4 ปี 2556 และปี 2556 ออกมาในเกณฑ์ดี ทั้งนี้ หากดูตั้งแต่ต้นเดือน 
มี.ค.2557 จะเห็นได้ว่า นักลงทุนต่างชาติเข้าซื้อสุทธิหุ้นไทยไปแล้วกว่า 4.6 พันล้านบาท แต่หากดูตั้งแต่ต้นปียังเป็นการขายสุทธิกว่า 3.3 หมื่นล้านบาท ซึ่งแสดงให้เห็นว่าแรงขายจากต่างชาติเริ่มลดลงและเข้ามาซื้อหุ้นไทยมากขึ้น
นายชนิตร ชาญชัยณรงค์ รองผู้จัดการ ตลท. กล่าวว่า บจ. จำนวน 491 บริษัท หรือ 96.84% จาก 507 บริษัท นำส่งผลการดำเนินงานงวดสิ้นสุดวันที่ 31 ธ.ค. 2556 แล้ว โดยยอดขายรวมปี 2556 อยู่ที่ 10,983,200 ล้านบาท เพิ่มขึ้น 4.89% จากปีก่อน และมีกำไรสุทธิ 789,386 ล้านบาท เพิ่มขึ้น 7.22%
ด้านนางรุ่ง มัลลิกะมาส โฆษกธนาคารแห่งประเทศไทย (ธปท.) เปิดเผยว่า ยอมรับว่าใน ช่วงนี้การเคลื่อนไหวของค่าเงินบาทกลับมาแข็งค่าขึ้น เนื่องจากนักลงทุนต่างชาติกลับเข้ามาซื้อสุทธิในตลาดหุ้นไทยในช่วง 3-4 วันที่ผ่านมา  ประกอบกับมีเงินไหลเข้าสุทธิเล็กน้อยเพื่อลงทุนในตลาดพันธบัตร ซึ่งส่วนหนึ่งเป็นผลจากปัจจัยที่นักลงทุนคลายกังวลต่อสถานการณ์ตึงเครียดในประเทศยูเครน
Mthai News

