Forbes เผยโฉม 2 หญิงไทย ติด 50 อันดับนักธุรกิจหญิงชาวเอเชีย ผู้ทรงอิทธิพลแห่งปี 2014 หลังประสบความสำเร็จ ผลักดันธุรกิจเติบโตต่อเนื่อง

ฟอบส์ (Forbes) นิตยสารเกี่ยวกับธุรกิจและการเงินแห่งสหรัฐอเมริกา ได้จัดอันดับ Asia’s Power Businesswomen  2014 ลิสต์ 50 นักธุรกิจหญิงชาวเอเชียผู้ทรงอิทธิพลแห่งปี ซึ่งมี 2 คนที่เป็นคนไทย คือ  ชฎาทิพ จูตระกูล  ซีอีโอหญิงวัย 53 ปี ของบริษัท สยามพิวรรธน์ จำกัด และบริษัท สยาม พารากอน ดีเวลลอปเม้นท์ จำกัด เจ้าของห้างสรรพสินค้าชื่อดัง เช่น สยาม เซ็นเตอร์, สยาม พารากอน, พาราไดซ์ พาร์ค

ชฎาทิพ จูตระกูล

สยามพิวรรธน์ ก่อตั้งขึ้นเมื่อปี 1959 โดย  พลเอกเฉลิมชัย จารุวัสตร์  บิดาชฎาทิพ จากนั้นในปี 1972 บริษัทได้เปิดสยามเซ็นเตอร์ ศูนย์การค้าสมัยใหม่แห่งแรกในประเทศ กลายเป็นความตื่นเต้นแปลกใหม่ของเมืองไทย และได้เพิ่มศูนย์การค้าอีกมากมายในเวลาต่อมา ไม่ว่าจะเป็นสยาม ดิสคัฟเวอรี่, สยามเซ็นเตอร์ , พาราไดซ์ พาร์ค รวมไปถึงสยามพารากอน ซึ่งขณะนี้กลายเป็นศูนย์การค้าที่หรูหราที่สุดในประเทศ
ชฎาทิพ จูตระกูล

ชฎาทิพ จูตระกูล  จบการศึกษาด้านการเงินและการธนาคารจากจุฬาลงกรณ์มหาวิทยาลัย โดยเข้ามาดูแลกิจการในปี 1996  ล่าสุดยังมีแผนที่จะร่วมทุนกับ  ทิพาภรณ์ เจียรวนนท์  ซีอีโอของบริษัท แมกโนเลียควอลิตี้ ดีเวล็อปเม้นต์ คอร์ปอเรชั่น จำกัด ซึ่งเป็นบริษัทพัฒนาอสังหาริมทรัพย์ในเครือซีพี บุตรสาวประธาน เครือเจริญโภคภัณฑ์  หรือ ซีพี จัดสร้างโครงการอสังหาริมทรัพย์ริมแม่น้ำเจ้าพระยา มูลค่าการลงทุน 1,100 ล้านดอลลาร์สหรัฐ หรือประมาณ 35,000 ล้านบาท
สมพร จึงรุ่งเรื่องกิจ

สำหรับนักธุรกิจหญิงของไทยอีกท่านหนึ่ง คือ  สมพร จึงรุ่งเรื่องกิจ  ประธานกลุ่มบริษัท ไทยซัมมิทกรุ๊ป ผู้ผลิตอะไหล่และชิ้นส่วนประกอบรถยนต์รายใหญ่ของประเทศ โดยในปี 2013 ที่ผ่าน ไทยซัมมิทกรุ๊ป มามีรายได้รวมประมาณ 2,000 ล้านบาท
สมพร จึงรุ่งเรื่องกิจ

นอกจากนี้  สมพร จึงรุ่งเรื่องกิจ  ยังจับธุรกิจอสังหาริมทรัพย์ และมีหุ้นใหญ่ในเครือหนังสือพิมพ์มติชน อีกด้วย และได้รับตำแหน่งหนึ่งในมหาเศรษฐีของไทย
MThai News
