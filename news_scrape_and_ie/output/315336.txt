กรมสรรพากรชี้แจงกรณีสามีและภริยาทำกิจการค้าร่วมกัน และมีรายได้เกิน 1,800,000 บาทต่อปี ต้องจดทะเบียนภาษีมูลค่าเพิ่มด้วย
รายงานข่าวจากกรมสรรพากร แจ้งว่า จากกรณีผู้เสียภาษีที่เป็นคู่สามีและภริยาได้ทำกิจการค้าร่วมกัน และมีรายได้ทั้งปีเกินกว่า 1,800,000 บาท สงสัยว่า มีหน้าที่ต้องจดทะเบียนภาษีมูลค่าเพิ่มหรือไม่ เพราะในการยื่นแบบแสดงรายการภาษีเงินได้บุคคลธรรมดา ให้สิทธิสามีและภริยาแยกยื่นแบบฯ ได้  ซึ่งทำให้เงินได้ของแต่ละฝ่ายไม่ถึงเกณฑ์ต้องจดทะเบียนภาษีมูลค่าเพิ่ม นั้น
กรมสรรพากร ขอชี้แจงว่า  กรณีที่สามีและภริยาร่วมกันประกอบกิจการค้าประเภทใดประเภทหนึ่งและมีรายได้ร่วมกัน หากกิจการค้าดังกล่าวอยู่ในบังคับต้องเสียภาษีมูลค่าเพิ่ม และมีรายได้ทั้งปีเกินกว่า 1.8 ล้านบาท ต้องจดทะเบียนภาษีมูลค่าเพิ่มร่วมกัน โดยถือเป็นหน่วยภาษีเดียวกันในนามของสามีและภริยาทั้งสองฝ่าย  ตามมาตรา 77/1 (5)  มาตรา 77/2  มาตรา 82 และ มาตรา 85/1 แห่งประมวลรัษฎากร
อนึ่ง  สำหรับกิจการค้าใดที่จะถือว่าสามีและภริยาร่วมกันประกอบกิจการ โดยมีรายรับร่วมกันนั้น ขึ้นอยู่กับข้อเท็จจริงในแต่ละกรณี  ซึ่งกรณีการจดทะเบียนภาษีมูลค่าเพิ่มนี้ ต่างจากการเสียภาษีเงินได้บุคคลธรรมดา ตามมาตรา 57 ฉ แห่งประมวลรัษฎากร ที่ให้สิทธิสามีและภริยาสามารถแยกยื่นแบบแสดงรายการภาษีได้
Mthai News
