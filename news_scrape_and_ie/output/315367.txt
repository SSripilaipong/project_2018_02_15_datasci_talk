“เอ็กโก้ กรุ๊ป” แจกแจงอัตราการใช้ไฟฟ้าติดลบ ภาวะเศรษฐกิจที่ชะลอตัวและการเมืองป่วน ย้ำชัดแผนผลิตไฟฟ้าของไทย 20 ปี       (พีดีพี) ต้องชะลอ เหตุไม่มีรัฐบาลมาเป็นเจ้าภาพ แต่ยังพร้อมทุ่ม 2หมื่นล้าน ตามแผนการลงทุนเดิม 8 โครงการ

นายสหัส ประทักษ์นุกูล กรรมการผู้จัดการใหญ่ บมจ. ผลิตไฟฟ้าหรือ เอ็กโก้ กรุ๊ป เผย  ภาวะเศรษฐกิจที่ชะลอตัวจากสถานการณ์ทางการเมืองช่วง 2 เดือนของปีนี้ (มกราคม-กุมภาพันธ์2557) แมัอัตราการใช้ไฟฟ้าติดลบไปบ้าง แต่เชื่อว่า จะไม่กระทบต่อการจำหน่ายไฟฟ้าของบริษัท  เพราะตามระบบการรับซื้อไฟฟ้ายังปกติจึงไม่กระทบรายได้ แต่สิ่งที่ต้องติดตามคือการจัดทำ แผนพัฒนากำลังผลิตไฟฟ้าของประเทศ 20 ปี(พีดีพี) ที่ชะลอตั้งแต่ปลายปีที่ผ่านมา เพราะไม่มีรัฐบาลชุดใหม่เข้ามาบริหารประเทศ  ขณะที่กระทรวงพลังงานไม่มีอำนาจตัดสินใจได้ รวมทั้งอาจจะส่งผลกระทบต่อแผนดำเนินงานของบริษัทในบางกรณี
สำหรับแผนการลงทุนของเอ็กโก้ กรุ๊ปในปี 2557 จะใช้ งบลงทุนทั้งสิ้นประมาณ 20,000 ล้านบาท ขณะนี้มีโครงการที่อยู่ระหว่างการก่อสร้างและโครงการที่อยู่ระหว่างการพัฒนา จำนวน 8 โครงการ  คิดเป็นปริมาณไฟฟ้าตามสัญญาซื้อขายตามสัดส่วนการถือหุ้นประมาณ 1,613 เมกะวัตต์ อาทิ โรงไฟฟ้าขนอม จ.นครศรีธรรมราช ชุดใหม่ 930 เมกะวัตต์ เริ่มก่อสร้างปีที่ผ่านมา กำหนดเสร็จปี2559
แต่หากล่าช้ากว่าแผน บริษัทได้หารือกับการไฟฟ้าฝ่ายผลิตแห่งประเทศไทย(กฟผ.) เพื่อยืดอายุสัญญาของโรงไฟฟ้าชุดเก่าออกไปอีก 6 เดือน โรงไฟฟ้ากังหันลมโบโคร็อค ในออสเตรเลีย กำลังผลิต 113 เมกะวัตต์ เริ่มก่อสร้างปีที่ผ่านมา กำหนดเสร็จปี 2558
โรงไฟฟ้าพลังงานความร้อนร่วมเชื้อเพลิงก๊าซฯ จ.ราชบุรี 2 โครงการ คือ ทีพีและเอสเค โรงละ125 เมกะวัตต์ อยู่ระหว่างพัฒนาโครงการ กำหนดเสร็จปี 2559 อย่างไรก็ดี ปัจจุบัน เอ็กโก กรุ๊ป มีโรงไฟฟ้าทั้งในและต่างประเทศที่เดินเครื่องเชิงพาณิชย์แล้ว จำนวน 20 แห่ง คิดเป็นปริมาณพลังไฟฟ้าตามสัญญาซื้อขายตามสัดส่วนการถือหุ้นประมาณ 4,518 เมกะวัตต์
MThai News
