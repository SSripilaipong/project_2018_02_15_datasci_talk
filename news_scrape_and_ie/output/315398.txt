เลขาธิการ กสทช. เผยผลสอบผู้เสียชีวิตจากการถูกไฟดูด ขณะชาร์จไอโฟน 4เอส จ.ระยอง พบว่าใช้อุปกรณ์ของปลอม -vเตือนผู้บริโภคให้เลือกซื้อมือถือและอุปกรณ์ที่ได้รับการรับรองมาตรฐาน

นายฐากร ตัณฑสิทธิ์ เลขาธิการ กสทช.กล่าวถึงกรณีที่มีผู้เสียชีวิตจากการถูกไฟดูดขณะชาร์จโทรศัพท์เคลื่อนที่ที่ สภ.แกลง จ.ระยอง และสำนักงาน กสทช. ได้เครื่องโทรศัพท์ที่มีปัญหาตาม พ.ร.บ.วิทยุคมนาคม 2498 นั้นหลังจากได้รับเครื่องโทรศัพท์ไอโฟน 4 เอส พร้อมอุปกรณ์จาก สภ. แกลง จึงได้ร่วมกับผู้แทนของบริษัท Apple Inc. ประเทศสหรัฐอเมริกา และผู้เชี่ยวชาญจากบริษัท Exponent Inc. ประเทศสหรัฐอเมริกา ดำเนินการตรวจสอบเครื่องโทรศัพท์ไอโฟน 4 เอส พร้อมอุปกรณ์ดังกล่าว เมื่อวันที่ 10 ม.ค.2557 ที่ผ่านมา
ผลการตรวจสอบพบว่าอะแด๊ปเตอร์ (Adapter) ตัวชาร์จไฟ (Charger) ที่เกิดเหตุไม่ใช่ของแท้และไม่ได้ผลิตโดย Apple Inc. พบว่า Adapter ดังกล่าวทำงานบกพร่อง และไม่มีการแยกสัญญาณไฟฟ้าระหว่างด้านส่งไฟเข้า input และด้านส่งไฟออก (output) ทำให้กระแสไฟฟ้าจากด้าน input สามารถผ่านออกไปด้าน output ได้โดยง่าย
สำหรับสายเคเบิล (Cable) ที่เกิดเหตุตรวจสอบแล้วพบว่า ไม่ใช่ของแท้และไม่ได้ผลิตโดย Apple Inc. เช่นกัน ตรวจพบว่ามีการทำงานบกพร่องและผลิตไม่ได้มาตรฐาน  ในส่วนของเครื่องโทรศัพท์ไอโฟน 4เอส ที่เกิดเหตุนั้น ตรวจสอบแล้วพบว่าเป็นของแท้ผลิตในประเทศจีนตามการออกแบบของ Apple Inc. และเครื่องยังทำงานได้ปกติ และสำหรับสาเหตุของการเสียชีวิตอาจเกิดจากข้อบกพร่องของ Adapter (Charger) และสายเคเบิล (Cable) ที่มีการทำงานบกพร่องทำให้เกิดการลัดวงจร ทำให้แรงดันไฟฟ้า 220 โวลต์ ถูกส่งผ่านและเกิดการสัมผัสกับร่างกายผู้เสียชีวิต
นายฐากร กล่าวด้วยว่า กรณีอุบัติเหตุดังกล่าวนั้นนับเป็นอุทาหรณ์ อันส่งผลต่อสุขภาพและชีวิตผู้ใช้บริการโทรคมนาคมโดยตรง สำนักงาน กสทช. เห็นถึงความสำคัญของปัญหาดังกล่าว จึงขอย้ำเตือนผู้บริโภคให้เลือกใช้โทรศัพท์เคลื่อนที่รวมถึงอุปกรณ์ต่อพ่วง ที่ผ่านการรับรองมาตรฐาน ไม่ควรเห็นแก่ของที่มีราคาถูก ซึ่งไม่ได้มาตรฐาน เนื่องจากอุปกรณ์ที่ได้รับมาตรฐานสากล จะผ่านการตรวจสอบคุณภาพการผลิต และหากผู้ใช้ปฏิบัติตามข้อแนะนำการใช้ จะทำให้สามารถใช้งานได้อย่างปลอดภัย
MThai News
