บอร์ด กนอ. อนุมัติเอกชน ร่วมลงทุนนิคมอุตสาหกรรมใหม่ 2 แห่ง “อุดรธานี และยามาโตะ อินดัสทรีส์ ชลบุรี” มูลค่าลงทุนเบื้องต้นรวม 96,000 ล้านบาท เชื่อจ้างงานเพิ่มกว่า 20,000 คน

นายวิฑูรย์ สิมะโชคดี ปลัดกระทรวงอุตสาหกรรม ในฐานะประธานกรรมการการนิคมอุตสาหกรรมแห่งประเทศไทย (กนอ.) เปิดเผยว่า ที่ประชุมคณะกรรมการ กนอ. เห็นชอบให้ กนอ. ร่วมกับเอกชนจัดตั้งนิคมอุตสาหกรรมใหม่ 2 แห่ง ในรูปแบบนิคมอุตสาหกรรมร่วมดำเนินงานกับ กนอ. เพื่อเป็นการรองรับการขยายตัวภาคอุตสาหกรรม โดยมีเอกชนผู้ลงทุน พัฒนา และให้บริการระบบ สาธารณูปโภค รวมพื้นที่ 2 โครงการ ประมาณ 2,900 ไร่ คาดว่าจะก่อให้เกิดการลงทุนประมาณ 96,000 ล้านบาท และเกิดการจ้างงานไม่น้อยกว่า 20,000 คน
สำหรับนิคมฯ 2 แห่งที่บอร์ด กนอ.เห็นชอบ ประกอบด้วย 1. นิคมอุตสาหกรรมอุดรธานี พื้นที่ประมาณ 2,200 ไร่ ในท้องที่ตำบลโนนสูง และตำบลหนองไผ่ อำเภอเมือง จังหวัดอุดรธานี ดำเนินงานโดย บริษัท เมืองอุตสาหกรรมอุดรธานี จำกัด คาดว่าจะก่อให้เกิดมูลค่าการลงทุนไม่น้อยกว่า 74,000 ล้านบาท การจ้างงานไม่น้อยกว่า 16,900 คน นิคมอุตสาหกรรมอุดรธานีจัดตั้งเพื่อรองรับอุตสาหกรรมอิเล็กทรอนิกส์ ชิ้นส่วนยานยนต์ ชิ้นส่วนหรืออุปกรณ์เครื่องใช้ไฟฟ้า และอุตสาหกรรมต่อเนื่องจากยางพารา ซึ่งจะส่งเสริมให้เกิดการลงทุนภาคอุตสาหกรรมในจังหวัดอุดรธานีเพิ่มขึ้น และให้เป็นศูนย์กลางในการพัฒนาอุตสาหกรรมระดับจังหวัด ตลอดจนรองรับการขยายการลงทุนด้านอุตสาหกรรมจากต่างประเทศ
อีกแห่งคือ นิคมอุตสาหกรรมยามาโตะ อินดัสทรีส์ จังหวัดชลบุรี พื้นที่ประมาณ 690 ไร่ ในท้องที่ตำบลหนองใหญ่ อำเภอหนองใหญ่ จังหวัดชลบุรี ดำเนินงานโดย บริษัท อเมริกัน บิวเดอร์ จำกัด คาดว่าจะก่อให้เกิดมูลค่าการลงทุนไม่น้อยกว่า 22,000 ล้านบาท การจ้างงานไม่น้อยกว่า 5,000 คน อุตสาหกรรมเป้าหมายเพื่อรองรับอุตสาหกรรมอิเล็กทรอนิกส์ เครื่องใช้ไฟฟ้าและชิ้นส่วนกลุ่มอุตสาหกรรม ชิ้นส่วนยานยนต์ และกลุ่มอุตสาหกรรมเบาอื่นๆ ที่มีความต้องการเข้ามาลงทุนในพื้นที่ภาคตะวันออก
MThai News
