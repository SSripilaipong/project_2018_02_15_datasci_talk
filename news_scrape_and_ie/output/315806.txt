สสว. เผย SMEs กว่า 1 หมื่นราย ส่วนใหญ่ร้องขอสินเชื่อดอกเบี้ยพิเศษ รองลงมาขอความช่วยเหลือด้านการตลาด

นายปฏิมา จีระแพทย์ ผู้อำนวยการสำนักงานส่งเสริมวิสาหกิจขนาดกลางและขนาดย่อม (สสว.) กล่าวถึง ความร่วมมือระหว่าง สสว. กับหน่วยงานภาครัฐ ภาคเอกชน และสถาบันการเงิน ในการให้ความช่วยเหลือผู้ประกอบการ SMEs ที่ได้รับผลกระทบจากการชุมนุมทางการเมือง โดยการเปิดคลินิก SMEs เพื่อเป็นศูนย์ประสานงาน พบว่า ผู้ประกอบการ SMEs แสดงความสนใจที่จะขอรับความช่วยเหลือเข้ามาไม่น้อยกว่าหมื่นราย
“จากจำนวนทั้งหมดของผู้ที่แสดงความสนใจ ขณะนี้มีผู้ขึ้นทะเบียนเพื่อ ขอรับความช่วยเหลือแล้วกว่า 50 ราย และพบว่าสิ่งที่ผู้ประกอบการต้องการมากที่สุด คิดเป็น 89.5% คือ ด้านการเงิน รองลงมาคือด้านการตลาด และการเพิ่มประสิทธิภาพในการจัดการธุรกิจ สำหรับด้านการเงินส่วนใหญ่คิดเป็น 91.2%  ต้องการขอวงเงินสินเชื่อเพิ่มในอัตราดอกเบี้ยพิเศษ รองลงมาคือการขอพักชำระเงินต้น และการขยายระยะเวลาชำระหนี้ ซึ่งความต้องการในส่วนนี้ สสว. จะนำส่งข้อมูลให้สถาบันการเงินดำเนินการต่อไป” ผอ.สสว. กล่าว
ทั้งนี้ มาตรการความช่วยเหลือทางการเงิน เพื่อร่วมกันบรรเทาผลกระทบและลดภาระหนี้ให้กับผู้ประกอบการ ประกอบด้วย 1.การพักชำระเงินต้นเป็นเวลา 6-12 เดือน 2.การขยายระยะเวลาชำระหนี้ ระยะเวลา 3-12 เดือน และ 3.การให้สินเชื่อเพิ่มในอัตราดอกเบี้ยพิเศษ โดยมาตรการดังกล่าว สสว. ได้รับความร่วมมือจาก 5 ธนาคาร ได้แก่ ธนาคารกรุงไทย ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) ธนาคารกรุงเทพ ธนาคารกสิกรไทย ธนาคารไทยพาณิชย์ และบรรษัทประกันสินเชื่ออุตสาหกรรมขนาดย่อม (บสย.)
ส่วนมาตรการช่วยเหลือด้านการตลาด สสว. ได้ประสานงานโดยจะจัดพื้นที่จำหน่ายสินค้าให้ผู้ประกอบการ เพื่อขอใช้พื้นที่ในย่านกลางเมือง เช่น หัวหมาก พหลโยธิน ฯลฯ นอกจากนี้จะจัดกิจกรรมจับคู่ธุรกิจ (Business Matching) ระหว่างผู้ประกอบการไทยและคู่ค้าจากต่างประเทศในกลุ่มธุรกิจภาพยนตร์และธุรกิจที่เกี่ยวเนื่อง รวมทั้งเพิ่มโอกาสทางการค้าขผ่าน Social Media ส่วนตลาดต่างประเทศ และนำผู้ประกอบการไปร่วมงานแสดงและจำหน่ายสินค้าในประเทศคู่ค้าสำคัญ เช่น ออสเตรเลีย ออสเตรีย มาเลเซีย พม่า และจีน เป็นต้น
MThai News
