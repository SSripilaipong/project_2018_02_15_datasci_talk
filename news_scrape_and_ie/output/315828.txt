สำนักงานเศรษฐกิจการเกษตร ชี้พื้นที่เกษตร 8 จังหวัด เสียหายหนัก ปริมาณน้ำในเขื่อนเหลือน้อย เข้าขั้นวิกฤต แน่ปลูกพืชใช้น้ำน้อย และใช้น้ำให้เกิดประโยชน์สูงสุด

นายสุรศักดิ์ พันธ์นพ รองเลขาธิการและโฆษกสำนักงานเศรษฐกิจการเกษตร (สศก.) เปิดเผยว่า จากการติดตามสถานการณ์ภัยแล้ง ขณะนี้มี 8 จังหวัดที่ได้รับผลกระทบจากภัยแล้ง มีพื้นที่ทำการเกษตรได้รับความเสียหาย โดยเฉพาะการปลูกข้าวนาปรัง พื้นที่ที่ได้รับผลกระทบมากที่สุดคือ เขตภาคเหนือตอนล่าง ภาคกลางตอนบน เนื่องจากปริมาณน้ำในเขื่อนภูมิพล จ.ตาก และเขื่อนสิริกิติ์ จ.อุตรดิตถ์ น้อยกว่าปีที่แล้ว โดย สศก.แนะนำว่า เกษตรกรควรจะปลูกพืชที่ใช้น้ำน้อยแทน เช่น มันสำปะหลัง หรืออ้อย ที่มีแนวโน้มราคาเพิ่มขึ้น
นอกจากนี้ สศก.ยังประเมินว่า ตลาดอาเซียนมีการขยายตัวจากการพัฒนาด้านเศรษฐกิจ ในการเข้าสู่ประชาคมเศรษฐกิจอาเซียน ถือเป็นโอกาสของสินค้าเกษตรไทยที่มีคุณภาพ แต่ว่าต้องเสริมสร้างความสามารถในการแข่งขัน ด้วยการใช้องค์ความรู้ และเทคโนโลยีในการผลิต เพื่อลดต้นทุน และเพิ่มประสิทธิภาพการผลิตอย่างต่อเนื่องส่วนการนำเข้า ซึ่งส่วนใหญ่เป็นสินค้าเกษตรที่เป็นวัตถุดิบ และเป็นส่วนผสมในการเพิ่มมูลค่าสินค้าเกษตร ก็จำเป็นต้องคัดสรรสินค้าที่มีคุณภาพ และมีความปลอดภัย เพื่อให้สามารถนำมาแปรรูปให้ได้ผลิตภัณฑ์ที่มีคุณภาพสูง
นายสุเทพ   เลิศศรีมงคล ผู้อำนวยการเขื่อนสิริกิติ์ เผยว่า  สถานการณ์น้ำในอ่างเก็บน้ำเขื่อนสิริกิติ์อยู่ในขั้นภาวะที่น่าห่วงเป็นอย่างมาก โดยระดับน้ำในอ่างเก็บน้ำเขื่อนสิริกิติ์อยู่ที่ 140.25 เมตร เหนือระดับน้ำทะเลปานกลาง(รทก.)   ปริมาตรน้ำ 4,695.13 ล้านลูกบาศก์เมตร คิดเป็น 49.37%  ปริมาณน้ำพร้อมใช้งาน  1,845.13  ล้านลูกบาศก์เมตร คิดเป็น 27.70%
ปริมาณน้ำไหลเข้าล่าสุด 2.61   ล้านลูกบาศก์เมตร ลบ.ม./ชม.     เนื่องจากปีนี้มีน้ำสะสมรวมเมื่อเทียบกับปีที่แล้วถือว่าเหลือน้อยมาก เพราะตั้งแต่ใช้มาตรการแก้ไขน้ำท่วมด้วยการให้เขื่อนสิริกิติ์ระบายน้ำให้เหลือ 50%   เพื่อป้องกันน้ำล้นอ่าง   ประกอบกับมีน้ำไหลเข้าอ่างเก็บน้ำปีนี้น้อยกว่าทุกปีที่ผ่านมา  และ ก็ต้องปล่อยน้ำไป  เพื่อการบริโภค-อุปโภค  อย่างไรก็ตาม  จึงขอให้ประชาชนและเกษตรกรใช้น้ำ อย่างประหยัดและเกิดประโยชน์สูงสุดด้วย
MThai News
