ผู้ประกอบการทีวีดิจิตอล แสดงอาการเป็นห่วง ย้ำการออกอากาศในวันที่ 1 เมษายนนี้ยังมีปัญหา และประชาชนยังรับรู้น้อย ในการเสวนา “อนาคตทีวีไทย ใครจะช่วย” จัดโดยคณะที่ปรึกษากรรมการ กสทช. เฉพาะกิจการโทรทัศน์

นายสุภาพ คลี่ขจาย ผู้อำนวยการสถานีโทรทัศน์ THV  ในเครือทีวีพูล และประธานชมรมทีวีดิจิตอล ระบุว่า การออกอากาศทีวีดิจิตอลในวันที่ 1 เมษายนนี้ ประชาชนยังขาดการรับรู้ และเข้าใจว่า คล้ายคลึงกับทีวีดาวเทียมและเคเบิลทีวี ซึ่งแตกต่างจากต่างประเทศ รวมทั้งการไม่สามารถโฆษณาในช่วงแรก ทั้งที่มีการลงทุนสูงและต้องสร้างความนิยมตั้งแต่เริ่มการออกอากาศ รวมถึงบทบาทของ กสทช.ที่มีความเป็นอิสระแต่ขาดเอกภาพ จึงเสนอให้ กสทช.สร้างการรับรู้ให้ประชาชนทราบถึงการออกอากาศทีวีดิจิตอล และช่วยให้ผู้ประกอบการสามารถดำเนินธุรกิจได้ และพัฒนาวงการโทรทัศน์ของไทย
นายฉัตรชัย ตะวันธรงค์ เจ้าหน้าที่บริหาร สายงานปฏิบัติการ บริษัท ทริปเปิลวี บรอดคาสต์ เครือไทยรัฐ เปิดเผยว่า  ผู้ประกอบการทีวีดิจิตอลในขณะนี้ ยังไม่พร้อมที่จะออกอากาศในวันที่ 1 เม.ย. ตามที่คณะกรรมการกิจการกระจายเสียงและกิจการโทรทัศน์ (กสท.) กำหนด โดยเฉพาะผู้ประกอบการรายใหม่หลายรายที่ยังต้องเตรียมตัวในด้านต่างๆ ค่อนข้างมาก ไม่ว่าจะเป็นด้านบุคลากรซอฟต์แวร์ และ ฮาร์ดแวร์
ทั้งนื้ เพราะการลงทุนทีวีดิจิตอลสำหรับรายใหม่ถือเป็นงบประมาณที่ค่อนข้างสูง โดยต้นทุนเบื้องต้นของไทยรัฐขณะนี้ เฉพาะค่าใบอนุญาต (ไลเซนส์) และค่าเช่าโครงข่าย (มัลติเพลกเซอร์ หรือ มักซ์) เฉลี่ยปีละ 2,000 ล้านบาท ยังไม่รวมเม็ดเงินด้านอุปกรณ์ต่างๆ จึงไม่มั่นใจว่าผู้ประกอบการทั้ง 17 รายที่ประมูล จำนวน 24 ช่อง จะอยู่ครบเท่าอายุของไลเซนส์ 15 ปี หรือไม่ ทั้ง 17 รายไม่การันตีว่าจะอยู่ครบในอนาคต แต่ไม่ว่าผู้เล่นจะอยู่ครบหรือไม่ครบ อย่างน้อยผู้ชมจะไม่ขาดทุนอย่างแน่นอน ” นายฉัตรชัยกล่าว
นายสุรินทร์ กฤตยาพงศ์พันธุ์ รองกรรมการผู้จัดการ ช่อง 3 กล่าวว่า ในฐานะผู้ประกอบการรายเก่า เห็นชัดเจนว่าธุรกิจโทรทัศน์เป็นธุรกิจที่เหนื่อยมาก โดยกว่าช่อง 3 จะมีกำไรก็เมื่อเปิดดำเนินการไปแล้วมากกว่า 20 ปี ดังนั้น หากผู้ประกอบการรายใหม่ไม่แข็งแรงจริงๆ จะอยู่ไม่ได้ในธุรกิจนี้
“ปัจจุบัน เรื่องรายการและเนื้อหาที่นำเสนอสำคัญมาก เช่น ซีรีส์ฮอร์โมน ที่ไม่ต้องออกอากาศผ่านฟรีทีวี แต่ก็ได้รับความนิยม การมีฟรีทีวีดิจิตอล 24 ช่อง ไม่ได้หมายความว่าจะประสบความสำเร็จทั้งหมด และบอกได้เลยว่าทั้ง 24 ช่อง เหนื่อยแน่นอน” นายสุรินทร์กล่าว
นอกจากนี้ยังมีช่องรายการทีวีดาวเทียมหน้าเดิมแต่มีการปรับโฉมลงทุนเพิ่มเติมเล็กน้อยหรือจับมือกับพัฒนามิตรเสริมความแข็งแกร่งด้านการเงิน ประกอบด้วย  บริษัท โมโน บรอดคาซท์ จำกัด ที่ได้ยกช่อง ซ่าส์ เน็ตเวิร์ค มาออกอากาศ แต่ได้มีการเพิ่มทุนบริษัทจาก 50 ล้าน เป็น 500 ล้านบาท บริษัท ไทยทีวี จำกัด หรือ ทีวีพูล ได้จับมือกับ บริษัท โพสต์ พับลิชชิง จำกัด เสริมความแข็งแกร่งในช่องทีเอชวี และโลก้า
และ บริษัท ไทย บรอดคาสติ้ง จำกัด หรือเวิร์คพอยท์ ได้จับมือกับ บริษัท เดนท์สุ มีเดีย(ประเทศ) จำกัด เสริมความแกร่งทางบัญชี ส่วนที่ฮือฮาที่สุด คือ บริษัท สปริงนิวส์ เทเลวิชั่นจำกัด ที่ขายหุ้นระดมเงินไปจำนวน 25% มูลค่า 250 ล้านบาท ตั้งแต่ยังไม่เริ่ม พร้อมเงื่อนไขสามารถขายได้ 60%  ใน 2 ปี ให้แก่บริษัท ตงฮั้ว คอมมูนิเคชั่นส์ จำกัด มีนายวิชัย ทองแตง เป็นผู้ถือหุ้นใหญ่ เป็นต้น
MThai News

