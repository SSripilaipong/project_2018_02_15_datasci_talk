“กรมส่งเสริมการค้าระหว่างประเทศ” เผยญี่ปุ่นพร้อมหนุนอาหารไทย เปิดทางโปรโมท “ตราไทยซีเล็คท์”   ผ่านหนังสั้น ออกสื่อโทรทัศน์โตเกียว
นางนันทวัลย์ ศกุนตนาค อธิบดีกรมส่งเสริมการค้าระหว่างประเทศ เผยผลการเดินทางไปประชุมคณะกรรมการศูนย์อาเซียน-ญี่ปุ่น(เอเจซี) ซึ่งไทยจะขยายการค้าการส่งออกกับสื่อในญี่ปุ่นเพื่อประชาสัมพันธ์เชิงรุกในสินค้าบริการของประเทศไทย โดยหารือร่วมกับผู้บริหารของสถานีโทรทัศน์โตเกียว บอร์ดคาสติ้ง ซิสเต็มส์(Tokyo Broadcasting System : TBS) เกี่ยวกับการประชาสัมพันธ์ส่งเสริมร้านอาหารไทยที่ได้รับตราสัญลักษณ์ไทยซีเล็คท์(Thai Select)
โดยการจัดทำเป็นหนังสั้น และจัดกิจกรรมพิเศษจำหน่ายอาหารไทยผ่านร้านอาหารที่ได้รับตราไทยซีเล็คท์ในประเทศญี่ปุ่น เพื่อเพิ่มความต้องการในการบริโภคอาหารไทยของชาวญี่ปุ่นให้สูงขึ้น
ทั้งนี้ในกลุ่มชาวญี่ปุ่นเพศชายวัยกลางคนถึงสูงอายุ ที่มีความรู้สึกว่าอาหารไทยเผ็ดและมีกลิ่นสมุนไพรมากจนเกินไป ได้รับรู้ เข้าใจและปรับทัศนคติและภาพลักษณ์อาหารไทยที่สามารถผสมผสานความหลากหลายหลากรสชาติ ผ่านสื่อโทรทัศน์ที่ทรงอิทธิพลต่อการเปลี่ยนแปลงพฤติกรรมผู้บริโภคชาวญี่ปุ่นมากที่สุด
อีกทั้งกระทรวงเศรษฐกิจ การค้า และอุตสาหกรรม(มิติ) ของรัฐบาลญี่ปุ่น  ได้ประกาศให้เงินสนับสนุนพิเศษเพิ่มเติมแก่เอเจซีจำนวน 130 ล้านเยน (ประมาณ 43 ล้านบาท) เพื่อให้เอเจซีนำไปใช้ในการดำเนินกิจกรรม 2 ด้าน
“ทั้ง 2 ด้าน คือ การส่งเสริมการสร้างหุ้นส่วนพันธมิตรทางธุรกิจระหว่างผู้ประกอบการญี่ปุ่นและอาเซียน และการสร้างความร่วมมือทางการค้าระหว่างญี่ปุ่นและอาเซียนในกลุ่มอุตสาหกรรมใหม่ๆ กับ การสร้างฐานข้อมูลแบบเบ็ดเสร็จ (one stop information database) เกี่ยวกับกฎหมายและกฎระเบียบที่เกี่ยวข้องกับการลงทุนในประเทศสมาชิกอาเซียน นับเป็นการส่งเสริมความสัมพันธ์อันแน่นแฟ้นและสร้างเครือข่ายที่แนบแน่นอย่างมีนัยสำคัญทางเศรษฐกิจในอนาคต โดยเฉพาะเมื่อประชาคมเศรษฐกิจอาเซียน(เออีซี)มีผลสำเร็จในปลายปี 2558
Mthai News
