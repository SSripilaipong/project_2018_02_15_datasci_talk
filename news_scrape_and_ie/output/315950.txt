โบรกเกอร์ มั่นใจต่างชาติรอบนี้ลงทุนตลาดหุ้นไทยต่อ หากไม่มีความรุนแรงด้านการเมืองใหม่ ปัจจัยอื่นเล็ง กนง.ประชุมว่าจะลด หรือคงอัตราดอกเบี้ย

บล.เคเคเทรด วิเคราะห์สถานการณ์และปัจจัยการลงทุนว่า แบงก์ชาติความเป็นไปได้ที่จะปรับลดดอกเบี้ยลงอีก 0.25% มาอยู่ที่ 2.00% ในการประชุม กนง.วันพรุ่งนี้ และเป็นไปได้ที่รัฐบาลจะยกเลิก พรก.ฉุกเฉินฯ ที่จะหมดอายุในวันที่ 22 มี.ค.2557 ในการประชุมคณะรัฐมนตรี (ครม.) ในวันนี้ หรืออย่างช้าวันที่ 18 มี.ค.2557 ส่งผลให้เราเห็นการดีดตัวกลับระหว่างวันของดัชนีหุ้นเมื่อวานนี้
แนวโน้มหุ้นในวันนี้ (11 มี.ค.) คงได้รับปัจจัยหนุนจากมุมมองของนักลงทุนต่างชาติที่มองว่า ความเสี่ยงทางการเมืองที่จะกระทบต่อดัชนีหุ้น เริ่มลดลง เห็นได้จากการนักลงทุนต่างชาติกลับมาซื้อสุทธิในตลาดหุ้นไทย 6 ใน 7 วันหลังสุด และซื้อสุทธิในตลาดพันธบัตรเป็นวันที่ 5 วันติดต่อกันอีก 5.1 พันล้านบาท เมื่อวานนี้ ดังนั้นการถอยตัวลงระหว่างวันหากไม่ต่ำกว่า 1,325 จุด ดัชนีหุ้นยังมีโอกาสดีดตัวขึ้นในกรอบ 1,330-1,360 และ 1,360-1,430 จุดในช่วงที่เหลือของ มี.ค.2557
กลยุทธ์การลงทุน การลงทุนระยะสั้น (ไม่เกิน 1 สัปดาห์) กรณีที่ ดัชนีหุ้นปิดเหนือ 1,325 จุดได้ แนะนำ  “ซื้อเก็งกำไร”  ในกรอบ 1,330-1,360 จุด โดสังเกตุดัชนี 1,325 จุดเป็นจุดตัดขายขาดทุน ในหุ้นกลุ่มชุดใหม่ของเราได้แก่ LH, PTTGC, RS, CPF, ITD, CPALL และ JAS ขณะที่การลงทุนระยะกลาง (3-6 เดือน) แนะนำ  “ถือหุ้น 50% ของพอร์ต”  ในหุ้นกลุ่มมูลค่าน่าลงทุน ได้แก่ AP, SIRI, HEMRAJ, AAV, MAJOR, ESSO และ SAMART
ส่วนหุ้นน้องใหม่ไอพีโอที่น่าสนใจ เห็นจะเป็นหุ้น PCSGH ที่กำลังจะเข้าตลาดในวันที่ 14 มี.ค.นี้ ด้วยราคาไอพีโอ 8.60 บาท ทั้งนี้บทวิเคราะห์จากบัวหลวงและบล.ไทยพาณิชย์ ได้ให้เป้าราคาที่ 11-12 บาท เรียกว่ามีโอกาสปรับขึ้น 30-40% ด้วยประกอบธุรกิจรถกระบะและส่งออกครึ่งหนึ่งของยอดการผลิต ดังนั้นจึงได้รับผลกระทบน้อยจากภาพรวมของเศรษฐกิจและปัจจัยลบต่างๆ เป็นหุ้นที่นักลงทุนจับตาอีกตัวหนึ่ง
MThai News
