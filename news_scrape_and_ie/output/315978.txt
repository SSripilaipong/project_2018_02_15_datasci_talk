วันนี้(11 มี.ค.)เมื่อช่วงเช้าที่ผ่านมา ชาวนาในจังหวัดอยุธยาได้ทยอยเดินทางมารับเงินจำนำข้าวที่ธนาคารเพื่อการเกษตรและสหกรณ์การเกษตร (ธ.ก.ส.) สาขาบางไทร พระนครศรีอยุธยา ด้วยใบหน้ายิ้มแย้ม หลังจากรอคอยเงินดังกล่าวมาหลายเดือน

สำหรับเงินดังกล่าวมาจากมาจาก งบประมาณจำนวน 712 ล้านบาทที่คณะกรรมการการเลือกตั้ง(กกต.) ได้อนุมัติให้จ่ายกับเกษตรกรที่มีใบประทวนตกค้างจากปีการผลิต 2555/56 ซึ่ง ธ.ก.สได้เร่งจ่ายเงินให้กับเกษตรกรที่มีรายชื่อตามใบประทวนที่ตกค้างทั้งหมดใน 5 จังหวัด คือ เพชรบูรณ์, อุทัยธานี,ปราจีนบุรี, พระนครศรีอยุธยา และฉะเชิงเทรา โดยได้เริ่มจากตั้งแต่วันที่ 10 มี.ค.ที่ผ่านมา

นายอดุลย์ กาญจนวัฒน์ รองผู้จัดการ ธนาคารเพื่อการเกษตรและสหกรณ์การเกษตร (ธ.ก.ส.) กล่าวว่า สำหรับกองทุนช่วยเหลือชาวนาที่ธ.ก.ส.จัดตั้งขึ้นจะจัดสรรเงินดังกล่าวไปยังสาขา เพื่อทยอยจ่ายให้เกษตรกรตามคิวใบประทวนที่ขึ้นทะเบียนกับ ธ.ก.ส.ไว้ต่อไป

ภาพจาก ทีมสนามข่าว
MThai News
