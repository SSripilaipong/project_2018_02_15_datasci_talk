บลจ.กสิกรไทย เปิด 4 กองทุนตราสารหนี้ ผลตอบแทนเฉลี่ย 3.25%

นางสาวยุพาวดี ตู้จินดา ผู้ช่วยกรรมการผู้จัดการ บลจ.กสิกรไทย เผยว่า  ในวันที่ 11-17 มีนาคม 2557 นี้ บลจ.กสิกรไทย เสนอขายกองทุนเปิดเค ตราสารหนี้ 3 เดือน อีดี (KFI3MED) ประมาณผลตอบแทนหลังหักค่าใช้จ่ายกองทุนที่ 2.60% ต่อปี กองทุนเปิดเค ตราสารหนี้ต่างประเทศ 6 เดือน เอแซท (KFF6MAZ) ประมาณผลตอบแทนหลังหักค่าใช้จ่ายกองทุนที่ 3.00% ต่อปี
กองทุนเปิดเค เอ็นแฮนซท์ ตราสารหนี้ต่างประเทศ 6 เดือน เอ็น (KEFF6MN) ประมาณกผลตอบแทนหลังหักค่าใช้จ่ายกองทุนที่ 3.10% ต่อปี และกองทุนเปิดเค เอ็นแฮนซท์ ตราสารหนี้ต่างประเทศ 1 ปี ไอ (KEFF1YI) ประมาณผลตอบแทนหลังหักค่าใช้จ่ายกองทุนที่ 3.25 % ต่อปี โดยกองทุนดังกล่าวมีนโยบายป้องกันความเสี่ยงจากอัตราแลกเปลี่ยนทั้งจำนวน และสำหรับผู้ลงทุนบุคคลธรรมดาไม่ต้องเสียภาษี
“จากสถานการณ์ตลาดตราสารหนี้ไทย อัตราผลตอบแทนพันธบัตรไทยปรับตัวลดลงทุกช่วงอายุ โดยอัตราผลตอบแทน 10 ปี มีการปรับลดลงอย่างต่อเนื่องตั้งแต่ต้นปี 2557 จาก 3.90% ลดลงมาอยู่ที่ 3.80% จากกรณีความกังวลปัญหาทางการเมืองทำให้มีเม็ดเงินไหลออกจากตลาดหุ้นและเข้าลงทุนในตลาดตราสารหนี้เพิ่มมากขึ้น รวมถึงคาดว่า กนง.จะปรับลดอัตราดอกเบี้ยนโยบายลง ทำให้แนวโน้มอัตราผลตอบแทนพันธบัตรปรับตัวลดลง”นางสาวยุพาวดีกล่าว
สำหรับตราสารหนี้ที่กองทุน KEFF6MN จะเข้าไปลงทุนในเบื้องต้นประกอบด้วยเงินฝากของ Garanti Bank, ประเทศตุรกี เงินฝากของ Bank of China รวมทั้งยังลงทุนในตราสารหนี้ Bank of East Asia ตราสารหนี้ Akbank T.A.S., ประเทศตุรกี และตราสารหนี้ BTG Investments LP
ด้านกองทุน KEFF1YI จะลงทุนในเงินฝากของ Bank of China ตราสารหนี้ Bank of East Asia และตราสารหนี้ BTG Investments LP ทั้ง 2 กองทุนรับประกันโดย BTG Pactual Holding S.A., ประเทศบราซิล ด้วยเช่นเดียวกัน และยังลงทุนเพิ่มเติมในตราสารหนี้ ICBC (Asia) Ltd., ประเทศฮ่องกง และเงินฝาก China Construction Bank Corporation
โดยทั้ง 2 กองทุนดังกล่าวมีนโยบายป้องกันความเสี่ยงจากอัตราแลกเปลี่ยนเต็มจำนวน และเหมาะกับผู้ลงทุนที่มีสินทรัพย์ในการลงทุนสูงและยอมรับความเสี่ยงได้มากขึ้น สร้างโอกาสรับผลตอบแทนที่สูงขึ้นด้วย โดยผู้ลงทุนต้องลงทุนด้วยเงินขั้นต่ำ 1,000,000 บาท
กองทุนเปิดเค ตราสารหนี้ 3 เดือน อีดี (KFI3MED) และกองทุนเปิดเค ตราสารหนี้ต่างประเทศ 6 เดือน เอแซท (KFF6MAZ)  โดยกองทุน KFI3MED เบื้องต้นคาดว่าจะลงทุนในเงินฝากของ China Construction Bank Corporation เงินฝากของ Bank of China และตราสารหนี้ Banco BTG Pactual S.A., ประเทศบราซิล รวมทั้งยังลงทุนในตราสารหนี้ประเทศไทยของธนาคารธนชาต จำกัด (มหาชน) และธนาคารกรุงศรีอยุธยา จำกัด (มหาชน)
ส่วนกองทุน KFF6MAZ  จะลงทุนในเงินฝากของ Bank of China และเงินฝาก China Construction Bank Corporation ด้วยเช่นเดียวกัน และยังลงทุนเพิ่มเติมในตราสารหนี้ ICBC (Asia) Ltd., ประเทศฮ่องกง ตราสารหนี้ Bank of East Asia และตราสารหนี้ BTG Investments LP ที่รับประกันโดย BTG Pactual Holding S.A., ประเทศบราซิล
โดยตราสารที่กล่าวมามีอันดับความน่าเชื่อถืออยู่ในอันดับที่สามารถลงทุนได้ (Investment Grade) และกองทุนดังกล่าวมีนโยบายป้องกันความเสี่ยงจากอัตราแลกเปลี่ยนเต็มจำนวน  ทั้งนี้ สำหรับกองทุน KFI3MED และกองทุน KFF6MAZ ผู้ลงทุนสามารถลงทุนด้วยเงินขั้นต่ำเพียง 5,000 บาท
Mthai News
