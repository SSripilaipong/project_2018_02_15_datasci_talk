“แอกซ่าประกันภัย” แจ้งผลการดำเนินงานปี 2557 มีเบี้ยประกันภัยรับรวม 3,170 ล้านบาท กำไรสุทธิรวม 408 ล้านบาท ขณะที่เงินกองทุนมากกว่าที่ คปภ.กำหนด 2.3 เท่า

นายมาร์ติน รูแอค กรรมการผู้อำนวยการ บริษัท แอกซ่าประกันภัย จำกัด (มหาชน) เปิดเผยผลการดำเนินงานประจำปีสิ้นสุด ณ วันที่ 31 ธันวาคม 2556 “แอกซ่าประกันภัยมีเบี้ยประกันภัยรับรวมทั้งสิ้น 3,170 ล้านบาท เติบโตขึ้น 16% เมื่อเปรียบเทียบกับปีก่อนหน้า โดยเบี้ยประกันภัยรับมาจากพอร์ทงานรับประกันภัยธุรกิจรายบุคคล รายบรรษัท และประกันภัยสุขภาพ นอกจากนี้ คู่ค้าทางธุรกิจจากช่องทางต่างๆ ให้การสนับสนุนดีเยี่ยม ผนวกกับกลยุทธ์ที่สร้างความหลากหลายในแผนประกันภัยที่คุ้มค่าให้กับลูกค้า จึงทำให้บริษัทฯประสบความสำเร็จในปีที่ผ่านมา”
โดยสิ้นสุด ณ วันที่ 31 ธันวาคม 2556 แอกซ่ามีกำไรจากการรับประกันภัยและกำไรจากการลงทุนดีเยี่ยม ทำให้บริษัทฯมีกำไรสุทธิรวมทั้งสิ้น 408 ล้านบาท นอกจากนี้ แอกซ่าประกันภัยยังมีอัตราส่วนความเพียงพอของเงินกองทุนอยู่ที่ 322% ซึ่งมากกว่าที่สำนักงานคณะกรรมการกำกับและส่งเสริมการประกอบธุรกิจประกันภัย (คปภ.) ได้กำหนดไว้ถึง 2.3 เท่า
แผนการดำเนินงานในปี 2557 จะเปิดตัวแผนประกันภัยใหม่ๆที่ยังไม่มีในตลาดประกันภัยไทย เน้นให้ความคุ้มค่าและเพิ่มผลประโยชน์ให้กับผู้เอาประกันภัยโดยตรง พร้อมขยายช่องทางธุรกิจใหม่ผ่านธุรกิจออนไลน์กับลูกค้าและคู่ค้าทางธุรกิจ และขยายสาขาให้ครอบคลุมทั่วประเทศ โดยเมื่อต้นเดือนมีนาคมที่ผ่านมา เราได้เปิดสาขาเชียงรายและสาขาอุบลราชธานี
MThai News
