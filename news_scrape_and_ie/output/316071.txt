กสทช.แจ้งยอดหมายเลขผู้ใช้โทรศัพท์เคลื่อนที่ปัจจุบัน 93.7 ล้านเลขหมายย้ำทุกเครือข่ายต้องมีประสิทธิภาพ หากมีปัญหาร้องเรียน 1200
นายฐากร ตัณฑสิทธิ์ เลขาธิการคณะกรรมการ(กสทช.) เผยว่า ประเทศไทยมียอดผู้ใช้บริการโทรศัพท์เคลื่อนที่ทั้งสิ้น 93.7 ล้านเลขหมาย เป็นผู้ใช้บริการโทรศัพท์เคลื่อนที่ระบบ 2 จี 50.8 ล้านเลขหมาย และเป็นผู้ใช้บริการโทรศัพท์เคลื่อนที่ระบบ 3 จีและ 4 จี อีก 42.9 ล้านเลขหมาย
สำหรับยอดผู้ใช้บริการโทรศัพท์เคลื่อนที่ระบบ 2 จี จำนวน  50.8 ล้านเลขหมายนั้น แบ่งเป็นเลขหมายในเครือข่ายเอไอเอส 23 ล้านเลขหมาย เครือข่าย ดีแทค 20 ล้านเลขหมาย และเครือข่าย ทรูมูฟ 7.8 ล้านเลขหมาย ส่วนยอดผู้ใช้บริการโทรศัพท์เคลื่อนที่ระบบ 3 จีและ 4 จี อีก 42.9 ล้านเลขหมาย แบ่งเป็นเลขหมายเครือข่ายเอไอเอส คลื่น 2.1 GHz จำนวน 19 ล้านเลขหมาย เป็นเลขหมายในเครือข่าย ดีแทค คลื่น 2.1 GHz 10.6 ล้านเลขหมาย รวมทั้งเลขหมายโทรศัพท์เคลื่อนที่ระบบ 3 จี และ 4 จี ของกลุ่มทรูอีกจำนวน 13.3 ล้านเลขหมาย
นายฐากร กล่าวว่า จำนวนผู้ใช้บริการโทรศัพท์เคลื่อนที่เพิ่มสูงขึ้นทำให้สำนักงาน กสทช. ยิ่งต้องเพิ่มความเข้มงวดในการกำกับดูแลคุณภาพสัญญาณให้บริการโทรศัพท์เคลื่อนที่ให้มีประสิทธิภาพ ดูแลตรวจสอบอัตราค่าบริการโทรศัพท์เคลื่อนที่ให้เป็นธรรม รวมถึงกำกับดูแลอัตราค่าบริการโทรศัพท์เคลื่อนที่ 3 จี บนคลื่นความถี่ 2.1 GHz ให้ลดลง 15% ตามที่คณะกรรมการกิจการโทรคมนาคม (กทค.) ได้กำหนดไว้ หากผู้ใช้บริการโทรศัพท์เคลื่อนที่พบปัญหาจากการใช้งาน สัญญาณโทรศัพท์ขัดข้อง ค่าบริการสูงเกินจริง สามารถร้องเรียนมายังศูนย์รับเรื่องร้องเรียนสำนักงาน กสทช. หมายเลขโทรศัพท์ 1200 ได้โดยไม่มีค่าใช้จ่าย
MThai News
