“จรัมพร โชติกเสถียร”  ไม่ขอต่ออายุเก้าอี้ “ผู้จัดการตลาดหลักทรัพย์ฯ” ย้ำพอใจกับผลงานตลอด 4 ปี ขอฝากผู้จัดการคนใหม่สานต่อ ยกระดับตลาดหุ้นเทียบชั้นไต้หวัน

นายจรัมพร โชติกเสถียร กรรมการและผู้จัดการ ตลาดหลักทรัพย์แห่งประเทศไทย (ตลท.) ยืนยันว่า  จะไม่ลงรับสมัครเพื่อเป็นผู้จัดการตลาดหลักทรัพย์ฯ ต่อไปอีก 1 สมัย หลังจากที่จะหมดวาระในวันที่ 31 พ.ค. นี้ โดยรู้สึกพอใจกับผลงานตลอด 4 ปีที่ผ่านมา ที่ได้ดำเนินการแผนงานทุกอย่างได้ตรงตามเป้าหมาย  ทั้งการยกระดับตลาดหลักทรัพย์ของไทยให้อยู่ในระดับแนวหน้าของภูมิภาคอาเซียน ทั้งในเรื่องของปริมาณและคุณภาพ
โดยเป้าหมายต่อไปที่ยังคงค้างอยู่เพื่อให้ผู้จัดการตลาดหลักทรัพย์คนใหม่สานต่อ คือ การยกระดับตลาดหลักทรัพย์ไทยให้ใกล้เคียงกับไต้หวัน ซึ่งปัจจุบันยังห่างกันเกือบเท่าตัว ทั้งในแง่ของปริมาณการซื้อขายและมาร์เก็ตแคป ส่วนในกลุ่มอาเซียน คือ การดันมาร์เก็ตแคปให้ใกล้เคียงกับสิงคโปร์ โดยตอนนี้ตลาดหลักทรัพย์ไทยมีมาร์เก็ตแคปอยู่ราว 4 แสนล้านเหรียญ ขณะที่สิงคโปร์อยู่ที่ 7 แสนล้านเหรียญ
“ตนเองคงจะไม่ลงสมัครเป็นแคนดิเดตแล้ว เพราะรู้สึกว่าถึงเวลาอันเหมาะสมในการลงจากตำแหน่งนี้ โดยที่ผ่านมารู้สึกพอใจผลงานตัวเองเป็นอย่างมาก ได้ยกระดับตลาดหลักทรัพย์ไทยให้ขึ้นไปแซงหน้าตลาดอื่นๆ ในภูมิภาค ขณะที่กิจกรรมทางการลงทุนต่าง มีเพิ่มมากขึ้นใน 4 ปีที่ผ่านมา ทำให้ขยายฐานนักลงทุนได้เป็นจำนวนมาก ส่วนผู้ที่จะมาเป็นผู้จัดการคนใหม่นั้น น่าจะได้ข้อสรุปในช่วงปลายเดือน เม.ย.2557 นี้ โดยตนเองจะหมดวาระในวันที่ 31 พ.ค.2557 ส่วนจะไปทำอะไรต่อไปนั้น ยังไม่สามารถบอกได้” นายจรัมพรกล่าว
MThai News
