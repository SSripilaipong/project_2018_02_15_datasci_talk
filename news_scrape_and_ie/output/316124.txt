“มนูญ ศิริวรรณ” ฟันธงราคาน้ำมันกลุ่มเบนซินมีโอกาสปรับลด 2 วันนี้ เหตุน้ำมันตลาดโลกลดลงต่อเนื่อง ด้านกระทรวงพลังงานปรับเพิ่มเงินเข้ากองทุนน้ำมันฯ แต่ไม่มีผลต่อราคาขายปลีก

นายมนูญ ศิริวรรณ นักวิชาการอิสระด้านพลังงาน กล่าวว่า ราคาน้ำมันตลาดโลกขณะนี้เคลื่อนไหวในทิศทางที่ลดลงต่อเนื่อง จากภาวะเศรษฐกิจจีนที่ชะลอตัวลงโดยเฉพาะล่าสุดที่ตัวเลขการส่งออกลดถึง 18% ประกอบกับ สถานการณ์ในยูเครนยังไม่มีอะไรรุนแรงส่งผลให้ค่าการตลาดน้ำมันของผู้ค้าในไทยอยู่ในระดับสูงโดยดีเซลเฉลี่ย 1.80 บาทต่อลิตรทำให้กบง.ตัดสินใจเพิ่มเงินเข้ากองทุนน้ำมันฯ ขณะที่กลุ่มเบนซินอื่นๆ ค่าการตลาดก็แตะระดับ 1.80 บาทต่อลิตรเช่นกัน
ดังนั้นคาดว่าผู้ค้าน้ำมันจะรอราคาปิดตลาดสิงคโปร์เย็นนี้ก่อนตัดสินใจเปลี่ยนแปลงราคาซึ่งหากราคาน้ำมันสำเร็จรูปที่ตลาดสิงคโปร์ลดลงคาดว่าผู้ค้าจะตัดสินใจปรับลดราคาลงใน 1-2 วันนี้
ด้านนายสุเทพ เหลี่ยมศิริเจริญ ปลัดกระทรวงพลังงาน เปิดเผยผลการประชุมคณะกรรมการบริหารนโยบายพลังงาน (กบง.) เมื่อวันที่ 11 มีนาคม 2557 ว่า ที่ประชุม กบง. เห็นชอบปรับเพิ่มอัตราเงินส่งเข้ากองทุนน้ำมันเชื้อเพลิง 2 ชนิด ดังนี้ น้ำมันดีเซลปรับเพิ่มอัตราเงินส่งเข้ากองทุนน้ำมันฯ 0.40 บาท/ลิตร จากเดิมกองทุนน้ำมันฯ ชดเชยให้ดีเซล 0.10 บาท/ลิตร ปรับเป็นจัดเก็บเงินส่งเข้ากองทุนน้ำมันฯ สำหรับดีเซล0.30 บาท/ลิตร และน้ำมันแก๊สโซฮอล E20 ปรับลดอัตราชดเชยลง 0.25 บาท/ลิตร จากเดิมชดเชย 1.30บาท/ลิตร ปรับเป็นชดเชย 1.05 บาท/ลิตร การปรับครั้งนี้จะไม่มีผลกระทบต่อราคาขายปลีกแต่อย่างใด
ผลจากการปรับอัตราเงินชดเชยจากกองทุนน้ำมันฯ ครั้งนี้จะช่วยทำให้กองทุนน้ำมันฯ มีรายจ่ายลดลงประมาณวันละ 24 ล้านบาท จากเดิมมีรายจ่ายวันละ 37 ล้านบาท เป็นรายจ่ายวันละ 13 ล้านบาท ทั้งนี้ราคาน้ำมันตลาดโลก ราคาปิดตลาด ณ วันที่ 10 มีนาคม 2557 น้ำมันดิบดูไบอยู่ที่ 104.20เหรียญสหรัฐ/บาร์เรล ราคาน้ำมันเบนซิน 121.08 เหรียญสหรัฐ/บาร์เรล และน้ำมันดีเซลราคา 
121.85เหรียญสหรัฐ/บาร์เรล
MThai News
