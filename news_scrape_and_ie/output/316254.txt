ยิ่งลักษณ์  ปฏิเสธให้ความเห็นเงินกรณีศาลรัฐธรรมนูญวินิฉัยเงินกู้ 2 ล้านล้าน ขณะที่ ชัชชาติ ระบุ รัฐบาลน้อมรับทุกคำวินิจฉัย ย้ำ โครงการพัฒนาโครงสร้างคมนาคมจะต้องเดินหน้าต่อไป

นางสาวยิ่งลักษณ์ ชินวัตร รักษาการนายกรัฐมนตรี และรักษาการรัฐมนตรีว่าการกระทรวงกลาโหม ปฏิเสธให้สัมภาษณ์ กรณีศาลรัฐธรรมนูญ จะตัดสิน พ.ร.บ.กู้เงินเพื่อพัฒนาโครงสร้างพื้นฐานด้านคมนาคมขนส่งของประเทศ 2 ล้านล้านบาท โดยขอรอฟังคำตัดสินก่อน จากนั้นได้ขึ้นเครื่องบินของกองทัพอากาศเดินทางไปปฏิบัติภารกิจที่ภาคตะวันออกเฉียงเหนือและภาคเหนือ
ขณะที่นายชัชชาติ สิทธิพันธุ์ รักษาการรัฐมนตรีว่าการกระทรวงคมนาคม กล่าวว่า รัฐบาลพร้อมยอมรับทุกคำวินิจฉัยของศาลรัฐธรรมนูญที่จะมีคำตัดสินร่าง พ.ร.บ.กู้เงิน 2 ล้านล้านบาทเพื่อนำมาพัฒนาโครงสร้างพื้นฐานขัดรัฐธรรมนูญหรือไม่
แต่ยืนยันว่าการดำเนินโครงการของรัฐบาลจะเป็นประโยชน์ และรัฐบาลได้ทำดีที่สุดเพราะ พ.ร.บ.นี้ไม่ได้ใช้เฉพาะรัฐบาลนี้  แต่รัฐบาลชุดต่อไปก็สามารถใช้กรอบวงเงินนี้ได้  พ.ร.บ.นี้ไม่ใช่การอนุมัติโครงการ แต่เป็นการเตรียมกรอบวงเงินเพื่อใช้ในอนาคต ซึ่งก็เป็นไปตามแผนระยะเวลา 7 ปี
ทั้งนี้ไม่ได้มองว่าผลจะออกมาเป็นทางลบแต่หากศาลวินิจฉัยว่าขัดรัฐธรรมนูญแต่โครงการพัฒนาโครงสร้างคมนาคมจะต้องเดินหน้าต่อไป โดยสามารถใช้งบประมาณดำเนินการในรูปแบบ พ.ร.บ.หนี้สาธารณะ งบขาดดุล หรือการกู้กระตุ้นเศรษฐกิจ
นายชัชชาติ ยังได้กล่าวยอมรับว่าหากศาลเห็นว่าขัดรัฐธรรมนูญย่อมส่งผลกระทบต่อความมั่นใจของนักลงทุนทั้งในและต่างประเทศ แต่หากศาลให้เดินหน้าดำเนินการได้ก็เป็นหน้าที่ของรัฐบาลชุดต่อไปที่จะสานต่อ
MThai News

