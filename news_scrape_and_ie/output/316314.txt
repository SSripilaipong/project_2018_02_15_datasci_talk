“สมาคมค้าทองคำ” คาดราคาทองคำปีนี้สูงสุดที่ 22,000 บาท ชี้หากกนง.ลดดอกเบี้ยจะดึงนักลงทุนสู่ตลาดทองมากขึ้น

นายจิตติ ตั้งสิทธิภักดี นายกสมาคมค้าทองคำ เปิดเผยถึงแนวโน้มราคาทองคำในตลาดโลกว่า ในช่วงนี้ราคาทองคำยังมีโอกาสปรับขึ้น ทดสอบระดับที่ 1,400 ดอลลาร์สหรัฐต่อออนซ์ และในปีนี้จะมีโอกาสแตะที่ 1,450 ดอลลาร์สหรัฐต่อออนซ์ ตามที่เคยคาดการณ์ไว้ โดยหากค่าเงินบาทอยู่ที่ระดับ 32 บาทต่อดอลลาร์สหรัฐ ราคาทองคำในประเทศจะอยู่ที่บาทละ 22,000 บาท เพราะยังกังวลต่อปัจจัยกดดันจากความตึงเครียดจากความขัดแย้งของยูเครนและรัสเซีย และยังมีการปั่นราคาและเก็งกำไรของกองทุนทองคำในตลาดซื้อขายล่วงหน้า แต่ราคาจะไม่ผันผวนเท่ากับปี 2554
ส่วน ปัจจัยในประเทศ หากคณะกรรมการนโยบายการเงิน หรือ กนง. ปรับลดอัตราดอกเบี้ยลง 0.25% ตามที่ตลาดคาดการณ์ ทำให้แนวโน้มอัตราดอกเบี้ยในประเทศอยู่ในช่วงขาลงนั้น จะเป็นปัจจัยหนุน นักลงทุนให้ความสนใจเข้ามาลงทุนในทองคำมากขึ้น เพราะทองคำให้ผลตอบแทนสูงกว่าอัตราเงินเฟ้อ
ด้านนายกมลธัญ พรไพศาลวิจิต ผู้อำนวยการศูนย์วิจัยทองคำ เปิดเผยถึง ความเชื่อมั่นราคาทองคำในเดือนมีนาคม 2557 ว่า ดัชนีความเชื่อมั่นราคาทองคำอยู่ที่ระดับ 53.75 จุด เพิ่มขึ้นกว่าเดือนกุมภาพันธ์ที่ผ่านมาเล็กน้อย 0.18 จุด จากระดับ 53.55 จุดเหนือระดับ 50 จุด เป็นเดือนที่สาม
ขณะที่ความเชื่อมั่นโดยรวมในช่วง3เดือนแรกของปี ปรับเพิ่มขึ้น 14 จุด มาอยู่ที่ระดับ 59.72 จุด จาก 45.72 จุด สะท้อนให้เห็นว่าราคาทองคำยังอยู่ในทิศทางบวก ผลจากการอ่อนค่าของเงินบาท การลดขนาดมาตรการคิวอีและความเสี่ยงต่อระบบเศรษฐกิจ โดยเฉพาะความกังวลต่อความแย้งของประเทศยูเครนและรัฐเซีย ที่นักลงทุนมองเป็นความเสี่ยงระดับโลก โดยกลุ่มผู้ค้าและกลุ่มนักลงทุนต่างเชื่อมั่นว่าราคาทองคำมีแนวโน้มปรับตัวสูงขึ้นต่อเนื่อง จึงยังถือครองทองคำไว้เก็งกำไรต่อไป
ทั้งนี้ คาดว่าราคาทองคำในตลาดโลกในช่วงเดือนมีนาคม โดยเฉลี่ยจะปรับเพิ่มขึ้นจากเดือนกุมภาพันธ์ ในกรอบ 1,280-1,400 ดอลลาร์สหรัฐต่อออนซ์ ซึ่งส่งผลให้ราคาทองคำแท่งในประเทศอยู่ระหว่างบาทละ19,800-21,600 บาท หากค่าเงินบาทอยู่ในกรอบ อย่างไรก็ตาม สัดส่วนคนที่จะซื้อทองเพิ่มยังมีจำนวนน้อย เนื่องจากระมัดระวัง และมองว่าราคาทองคำรอบนี้ปรับขึ้นมามากแล้ว เกรงราคาจะลดลง โดยยังจับตาความแย้งของประเทศยูเครนและรัสเซีย เป็นหลักในช่วง 1-2 สัปดาห์นี้
MThai News

