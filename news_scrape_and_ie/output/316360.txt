คณะกรรมการนโยบายการเงิน หรือ กนง. ลงมติ 4:3 จากข้อมูลทางเศรษฐกิจชะลอตัวหนักแน่นกว่า หวังส่งออกช่วยกระตุ้นการเติบโต

นายไพบูลย์ กิตติศรีกังวาน เลขานุการ คณะกรรมการนโยบายการเงิน (กนง.) แถลงผลการประชุมกนง. ในวันที่ 12 มีนาคม 2557 ซึ่ง ที่ประชุมได้พิจารณา มีมติ 4 ต่อ 3 เสียงให้ลดอัตราดอกเบี้ยนโยบายลง 0.25% จากร้อยละ2.25 เป็น 2.00% ต่อปี  โดยให้มีผลทันที  คณะกรรมการฯ ประเมินว่าความเสี่ยงต่อเศรษฐกิจมีมากขึ้นท่ามกลางสถานการณ์การเมืองที่ยังยืดเยื้อ เงินเฟ้อพื้นฐานแม้ปรับขึ้นแต่ยังอยู่ในระดับต่ำ นโยบายการเงินจึงสามารถผ่อนคลายเพิ่มเติมได้บ้างเพื่อเพิ่มแรงสนับสนุนให้กับเศรษฐกิจ และเอื้อให้ภาวะการเงินผ่อนคลายต่อเนื่องในช่วงที่เศรษฐกิจยังต้องใช้เวลาในการฟื้นตัว
แม้การลงทุนเริ่มมีสัญญาณชะลอลง ด้านเศรษฐกิจเอเชียโดยรวมได้รับแรงสนับสนุนจากการส่งออกตามการฟื้นตัวของเศรษฐกิจหลัก ขณะที่อุปสงค์ในประเทศของเศรษฐกิจอาเซียนมีแนวโน้มชะลอตามการลงทุนและการใช้จ่ายภาครัฐเศรษฐกิจไทยในไตรมาสที่ 4 ปี 2556 และเดือนมกราคม 2557 ชะลอลงตามอุปสงค์ในประเทศที่หดตัว  โดยการใช้จ่ายภาคเอกชนได้รับผลกระทบจากความเชื่อมั่นที่ลดลง
ขณะที่การท่องเที่ยวได้รับผลกระทบจากสถานการณ์การเมืองมากขึ้น ในระยะต่อไป  ความไม่แน่นอนทางการเมืองยังเป็นอุปสรรคต่อการฟื้นตัวของการบริโภคและการลงทุนภาคเอกชน อย่างไรก็ดี การส่งออกสินค้ามีแนวโน้มค่อยๆ ปรับดีขึ้นตามการฟื้นของเศรษฐกิจประเทศหลัก จึงน่าจะเป็นแรงขับเคลื่อนเศรษฐกิจได้ในปีนี้
ทั้งนี้ กรรมการ 3 ท่านเห็นควรให้คงอัตราดอกเบี้ยนโยบายไว้ที่ร้อยละ 2.25 ต่อปี เพราะเห็นว่าภาวะการเงินปัจจุบันผ่อนปรนอยู่แล้วและอุปสรรคต่อการฟื้นตัวทางเศรษฐกิจในปัจจุบันไม่ได้มาจากปัจจัยทางการเงิน จึงเห็นควรรอจังหวะเวลาที่เหมาะสมเมื่อนโยบายการเงินมีประสิทธิผลในการสนับสนุนการฟื้นฟูเศรษฐกิจ
MThai News
