“ชัชชาติ สิทธิพันธ”ปรับแผนการลงทุนโครงสร้างพื้นฐานของประเทศ ต้องผ่านพ.ร.บ.หนี้สาธารณะ แม้ล่าช้าแต่ต้องทำเพื่อชาติ

นายชัชชาติ สิทธิพันธ์ รักษาการรัฐมนตรีว่าการกระทรวงคมนาคม กล่าวว่า ประเทศไทยต้องปรับแผนการลงทุนโครงสร้างพื้นฐานของประเทศ หลังศาลรัฐธรรมนูญมีคำวินิจฉัยว่าพ.ร.บ.เงินกู้ 2 ล้านล้านบาทขัดต่อรัฐธรรมนูญว่า ต้องหันมาใช้แหล่งเงินภายใต้พ.ร.บ.หนี้สาธารณะ ซึ่งเบื้องต้นตามแผนที่วางไว้ จะต้องตัดโครงการรถไฟความเร็วสูง ออกไปก่อน และคาดว่าโครงการที่เหลือจะใช้วงเงินในการลงทุนทั้งสิ้น 1.2 ล้านล้านบาท
โดยจะเริ่มต้นเมื่อรัฐบาลชุดใหม่อนุมัติโครงการ และให้กระทรวงการคลังเป็นผู้ดำเนินการหาแหล่งเงินกู้ จากนั้นจึงตั้งงบประมาณจ่ายคืนเงินกู้ ซึ่งโครงการก่อสร้างรถไฟฟ้าบางสายที่รัฐบาลได้อนุมัติและลงนามสัญญาไปแล้วจะต้องเปลี่ยนมากู้เงินภายใต้พ.ร.บ.หนี้สาธารณะ แทนพ.ร.บ. เงินกู้ 2 ล้านล้านบาท
นายชัชชาติ ยอมรับว่า “ตามกระบวนการตรวจสอบแล้วต้องถือว่าการกู้เงินภายใต้พ.ร.บ.หนี้สาธารณะทำได้ง่ายกว่าและมีการตรวจสอบได้น้อยกว่า พรบ.เงินกู้ 2 ล้านล้านบาท แต่ผลกระทบที่สำคัญคงเป็นเรื่องระยะเวลาในการดำเนินการ ความมั่นใจ ความต่อเนื่องของโครงการ  ซึ่งรัฐบาลใหม่ก็คงจะต้องมีการปรับแผนให้เหมาะสมและชัดเจนต่อไป”
MThai News
