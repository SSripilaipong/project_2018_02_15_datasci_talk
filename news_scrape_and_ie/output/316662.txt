“นิวัฒน์ธำรง บุญทรงไพศาล” ร้องขอม็อบ กปปส.อย่างขัดขวางการประมูลขายข้าว หรือขวางการกู้เงิน วอนเห็นใจชาวนาที่เป็นคนส่วนใหญ่ของประเทศ

นายนิวัฒน์ธำรง บุญทรงไพศาล ปฏิบัติหน้าที่ รองนายกรัฐมนตรีและรมว.พาณิชย์ กล่าวว่า กลุ่ม  กปปส.ปิดล้อมกระทรวงพาณิชย์เมื่อ 12 มี.ค. เรียกร้องเงินจากโครงการรับจำนำข้าว ด้วยการตัดน้ำ ตัดไฟจึงทำให้กระทรวงพาณิย์ไม่สามารถเปิดประมูลขายข้าว ในตลาดสินค้าเกษตรล่วงหน้าแห่งประเทศไทย (AFET) ประมาณ 2.5 แสนตัน จึงต้องเลื่อนการประมูลออกไป ทำให้ล่าช้าออกไป 1-2 อาทิตย์
นายนิวัฒน์ธำรง กล่าวว่า ต้องขอร้องทุกภาคส่วนทั้งกลุ่มผู้ชุมนุมและอดีตรัฐมนตรี นักวิชาการ ผู้บริหารธนาคาร สหภาพแรงงาน และกปปส. ถ้าขัดขวางกระบวนการการขายข้าว หรือขวางการกู้เงิน  ขอให้เห็นใจชาวนาก่อน เพื่อแก้ไขปัญหาของชาวนาซึ่งเป็นคนส่วนใหญ่ของประเทศ เพราะขณะนี้เราต้องการเงินเพิ่ม นอกเหนือจากเงินงบประมาณอีกเกือบ 100,000 ล้านบาท  เพราะฉะนั้นจึงจำเป็นต้องได้รับเงินจากการกู้หรือวิธีการออกพันธบัตร
ส่วนงบกลางที่ครม.อนุมัติไป 2 หมื่นล้านบาทนั้น ทางกระทรวงพาณิชย์ ได้รับเอกสารอนุมัติการจ่ายเงินงบกลางจาก กกต. เมื่อวันที่ 7 มี.ค. ซึ่งเอกสารได้ส่งถึงสำนักงบประมาณเมื่อวันที่ 11 มี.ค.ที่ผ่านมา อย่างไรก็ตาม เอกสารที่ส่งไปยังกระทรวงการคลังเพิ่งถึงเมื่อวันที่ 12 มี.ค.ในช่วงเย็น  ขณะนี้ขั้นตอนทางด้านเอกสารเสร็จเรียบร้อยแล้ว คาดว่าจะสามารถจ่ายเงินให้ชาวนาผ่านธนาคารเพื่อการเกษตรและสหกรณ์การเกษตร (ธ.ก.ส.)ได้อย่างช้าคือวันที่ 17 มี.ค.นี้ ซึ่งคาดว่า ธ.ก.ส.จะจ่ายเงินให้ถืงมือชาวนาได้ภายในสัปดาห์หน้า
MThai News
