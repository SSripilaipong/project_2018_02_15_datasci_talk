เลขาธิการคปภ.เผยยอดกรมธรรม์ประกันชีวิตปี 2556 เพิ่มขึ้นต่อเนื่อง เหตุประชาชนห่วงความไม่ปลอดภัยในชีวิต ชี้ขายผ่านตัวแทนยังครองแชมป์

นายประเวช องอาจสิทธิกุล เลขาธิการคปภ.เปิดเผยว่าตัวเลขการรับประกันชีวิตตั้งแต่เดือนมกราคม – ธันวาคม 2556 มียอดจำหน่ายกรมธรรม์ประกันชีวิต ทั้งสิ้น 5,972,944 ฉบับ มีเบี้ยประกันรับโดยตรงรวม 443,233 ล้านบาท เพิ่มขึ้นจากช่วงเดียวกันของปีก่อนร้อยละ 13.36 โดยการขายผ่านตัวแทนประกันชีวิตยังคงครองแชมป์ยอดขายสูงสุด ด้วยมียอดขายกรมธรรม์ทั้งสิ้น 4,353,173 ฉบับมีเบี้ยประกันภัยรับโดยตรง 242,040 ล้านบาท
โดยยอดขายผ่านธนาคาร มีกรมธรรม์ 1,020,201 ฉบับ มีเบี้ยประกันรับโดยตรง 170,769 ล้านบาท ยอดขายผ่านทางโทรศัพท์ มีกรมธรรม์ 436,951 ฉบับ มีเบี้ยประกันรับโดยตรง 12,882 ล้านบาท ยอดขายผ่านนายหน้า มีกรมธรรม์ 34,690 ฉบับ มีเบี้ยประกันรับโดยตรง 9,946 ล้านบาท และยอดขายผ่านช่องทางอื่นๆ เช่นเคาน์เตอร์เซอร์วิส อินเตอร์เน็ต ซื้อตรง และผ่านองค์กร มียอดขายกรมธรรม์ 127,875 ฉบับ มีเบี้ยประกันรับโดยตรง 7,523 ล้านบาท
เลขาธิการ คปภ. กล่าวอีกว่า ยอดการประกันชีวิตมีอัตราการขยายตัวอย่างต่อเนื่อง แม้ช่วงปลายปี 2556 จะเกิดวิกฤตทางการเมืองมีการชุมนุมใหญ่ และมีผลกระทบโดยตรงต่อประชาชน แต่ด้วยสาเหตุดังกล่าวทำให้ประชาชนมีความตื่นตัวและเห็นความสำคัญของทำประกันชีวิตมากขึ้น รวมทั้งปัจจุบันธุรกิจประกันชีวิตมีการพัฒนาผลิตภัณฑ์ใหม่ๆ ที่ตอบสนองความต้องการของประชาชน เช่น การให้ความคุ้มครองในวัยเกษียณอายุ การประกันสุขภาพ ประกันชีวิตที่เป็นการออม และสิทธิในการใช้ลดหย่อนภาษีเงินได้ อีกทั้งการพัฒนาช่องทางการจำหน่ายอย่างต่อเนื่องเพื่อให้เข้าถึงประชาชนทุกระดับอย่างมีประสิทธิภาพ
MThai News
