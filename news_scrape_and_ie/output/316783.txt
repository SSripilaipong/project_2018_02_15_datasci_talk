นักวิเคราะห์ต่าง ประเมินกลุ่มธนาคารพาณิชย์ฉายแววดี หลังกนง.ปรับลดอัตราดอกเบี้ยนโยบายลง 0.25% เหลือ 2.00% ราคาหุ้นกลุ่มแบงก์เฉลี่ยซื้อขายค่อนข้างต่ำ เมื่อเทียบกับค่าเฉลี่ยในอดีตมีโอกาสปรับเพิ่มน้ำหนักการลงทุนเป็น (Overweight) อีกครั้ง หากปัญหาการเมืองในประเทศคลี่คลาย ชี้หุ้นเด่น KBANK,BBL,SCB สินเชื่อแกร่ง

บล.บัวหลวง วิเคราะห์หุ้นธนาคารกสิกรไทย (KBANK) โดยธนาคารกสิกรไทย  ปรับลดเป้าหมายการเติบโตของสินเชื่อปี 2557 ลงมาเหลือ 7-8% จากเดิม 9.11% เพราะธนาคารคาดว่า การการเติบโตของผลิตภัณฑ์มวลรวมภายในประเทศ (GDP) ปี 2557 ลงมาอยู่ที่ 2.9 (จากเดิม 4%) ทำให้ประมาณการการขยายตัวของสินเชื่อปี 2557 ของเราอยู่ที่ 8%
อย่างไรก็ตาม ผู้บริหารยังคงเป้าที่จะรักษาสัดส่วนหนี้ที่ไม่ก่อให้เกิดรายได้ต่อสินเชื่อรวมไว้ที่ไม่เกิน 2.2% (อัตราส่วน ณ สิ้นปี 2556 อยู่ที่ 2.0%)  คาดว่าสินเชื่อกลุ่มธนาคารปี 2557 โต 7.5% ในปีนี้ ลดลงจาก 11% ในปี 2556 สินเชื่อ SME และบรรษัทขนาดใหญ่และอุตสาหกรรมส่งออกและบริโภคจะเป็นตัวขับเคลื่อนการเติบโตของสินเชื่อในปีนี้
บล.บัวหลวงแนะนำ ซื้อ ในหุ้น  KBANK  ด้วยปัจจัยหลายประการ คือ ประสิทธิภาพการดำเนินงานที่ดีขึ้น อัตราส่วนต้นทุนต่อรายได้ปี 2557 ของธนาคารมีแนวโน้มปรับลดต่ำลงมาก อีกทั้งรายได้ค่าธรรมเนียมที่เติบโตแข็งแกร่ง และความเป็นไปได้ในการให้สินเชื่อที่ เพิ่มขึ้นในปี 2557 และปี 2558 มากกว่าที่คาดการณ์ไว้ในขณะนี้ ที่สำคัญมูลค่าหุ้นที่ถูก ระดับ ราคาต่อมูลค่าทางบัญชีต่อหุ้น (PBV )ปีปัจจุบัน ที่ 1.4 เท่า ต่ำกว่าค่าเฉลี่ยระยะยาวของหุ้นที่ 1.6 เท่า
บล.ทรีนีตี้ ธนาคารพาณิชย์ จะลดดอกเบี้ยตามกนง. แต่กระทบกำไรสุทธิเพียงเล็กน้อย เริ่มจากธนาคารขนาดใหญ่ 4 แห่ง จะปรับลดดอกเบี้ยทั้งเงินฝากและเงินกู้ตามดอกเบี้ยนโยบาย หลังการลดดอกเบี้ยครั้งก่อนไม่มีการตอบสนองจากธนาคารพาณิชย์เท่าที่ควร เพราะปัจจุบันการเติบโตของสินเชื่อทั้งกลุ่มเริ่มชะลอตัวลง การลดดอกเบี้ยจะช่วยกระตุ้นสินเชื่อให้กลับมาขยายตัวได้ดีขึ้น
บล.ทรีนีตี้ มองว่าปัจจุบันปัญหาเศรษฐกิจและการเมืองเป็นปัจจัยกดดันที่สำคัญ อีกทั้งยังมีปัญหาเฉพาะของสินเชื่อรายย่อยที่คุณภาพตกต่ำ และ NPL ที่เพิ่มขึ้น อย่างไรก็ตามราคาหุ้นในปัจจุบันซื้อขายกันในระดับค่อนข้างต่ำเมื่อเทียบกับค่าเฉลี่ยในอดีต ซึ่งได้สะท้อนปัจจัยลบไปมาก
ทั้งนี้ฝ่ายวิเคราะห์เลือก BBL และ SCB เป็น หุ้นน่าเก็บที่สุดสำหรับกลุ่ม  โดย BBL เป็นธนาคารที่มีสัดส่วนเงินสำรองต่อ NP (NPL Coverage Ratio) สูงสุดในกลุ่ม  อีกทั้งยังมีโครงสร้างสินเชื่อที่เน้นสินเชื่อธุรกิจมากกว่าสินเชื่อรายย่อย ทำให้จะได้รับผลกระทบจากปัญหาคุณภาพของสินเชื่อรายย่อยไม่มาก ขณะที่ SCB เป็นธนาคารที่มีสัด่วน NPL  ที่สูงรองลงมา แม้จะมีสัดส่วนของสินเชื่อรายย่อยเยอะ แต่ส่วนใหญ่เป็นสินเชื่อบ้านที่ยังมีคุณภาพดีอยู่ นอกจากนี้ธนาคารยังมีสัดส่วนของรายได้ค่าธรรมเนียมที่สูง ช่วยชดเชยรายได้ดอกเบี้ยได้  โดยเราให้ราคาเป้าหมาย BBL ที่230 บาท และ SCB ที่ 191 บาท
MThai News
