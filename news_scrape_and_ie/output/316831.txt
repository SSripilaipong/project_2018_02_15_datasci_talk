ธ.ก.ส. จ่ายเงินช่วยชาวาก้อนแรก500 ล้านบาท จากเงินบริจาคและสมทบเข้ากองทุนทั้ง 3 แบบ ด้วยยอดล่าสุด 902.50 ล้านบาท

นายลักษณ์ วจนานวัช ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เผย คณะกรรมการกองทุนช่วยเหลือชาวนาได้จัดสรรเงินบริจาคที่รับฝากจากประชาชนมาก้อนแรก500 ล้านบาท ไปยัง ธ.ก.ส.ทุกสาขา เพื่อส่งต่อไปยังเกษตรกร โดยธนาคารจะจ่ายเงินดังกล่าวตามคิวใบประทวนที่ขึ้นทะเบียนไว้ตามลำดับก่อน-หลังอย่างเคร่งครัด โปร่งใส ภายในวันที่ 14 มี.ค.นี้ ซึ่งคาดว่าจะช่วยบรรเทาความเดือดร้อนของเกษตรกรได้ 3,000 รายก่อน
ตั้งแต่เปิดโครงการกองทุนช่วยเหลือชาวนาเมื่อวันที่3-13 มี.ค.ที่ผ่านมา มีผู้เข้าร่วมบริจาคและสมทบเข้ากองทุนทั้ง 3 แบบแล้ว 902.50 ล้านบาท ส่วนของงบฉุกเฉินหรืองบกลางจำนวน 2 หมื่นล้านบาทที่คณะกรรมการการเลือกตั้ง (กกต.) ได้อนุมัติให้นำมาจ่ายชำระหนี้เกษตรกรตามใบประทวนที่เกษตรกรได้รับก่อนการยุบสภานั้น อยู่ระหว่างขั้นตอนการขอเบิกจ่ายงบดังกล่าวโดยกรมการค้าต่างประเทศ กระทรวงพาณิชย์ ร่วมกับสำนักงบประมาณกระทรวงการคลัง เป็นผู้ดำเนินการ ซึ่งหากเงินดังกล่าวมาถึง ธ.ก.ส.จะเร่งดำเนินการจัดสรรให้กับเกษตรกรต่อไป” นายลักษณ์ กล่าว
สำหรับผลการดำเนินงานโครงการรับจำนำข้าวปี 2556/2557 ณ วันปิดโครงการคือวันที่ 28 ก.พ. 2557 มีจำนวนเกษตรกรที่ได้รับใบประทวนทั้งสิ้น 1.527 ล้านรายปริมาณข้าวเปลือก 11.62 ล้านตัน จำนวนเงิน 1.9 แสนล้านบาท ซึ่ง ธ.ก.ส.ได้ทยอยจ่ายเงินให้เกษตรกรจนถึงวันที่ 13 มี.ค. 2557 แล้วจำนวน 7.12 หมื่นล้านบาทคิดเป็นปริมาณข้าวเปลือก 4.39 ล้านตัน จำนวนเกษตรกรที่ได้รับเงินแล้ว 5.81 แสนราย
MThai News
