สศก.ชี้ดัชนีราคาผลผลิตเกษตร เดือน ก.พ. ยางพารา และหอมแดง ราคาตกวูบ แต่ มันสำปะหลัง ปาล์มน้ำมัน สุกรไก่เนื้อ และไข่ไก่แพงขึ้น


นายอนันต์ ลิลา เลขาธิการสำนักงานเศรษฐกิจการเกษตร (สศก.) เปิดเผยว่า ภาพรวมราคาสินค้าเกษตร วัดจากดัชนีราคาสินค้าเกษตรเดือน ก.พ. 2557 ลดลง 1.69% เมื่อเทียบกับช่วงเดียวกันของปีที่ผ่านมา โดยสินค้าเกษตรที่มีราคาปรับตัวลดลง ได้แก่ ยางพารา และหอมแดง ทั้งนี้ราคายางพารา ลดลง เพราะผลผลิตมากกว่าช่วงเดียวกันของปีที่ผ่านมา ประกอบกับความต้องการยางของผู้นำเข้ารายใหญ่อย่างจีนลดลง ส่วนหอมแดงราคาลดลง เนื่องจากผลผลิตเพิ่มขึ้นจากช่วงเดียวกันของปีที่ผ่านมา
สำหรับสินค้าที่มีราคาปรับตัวสูงขึ้น ได้แก่ มันสำปะหลัง ปาล์มน้ำมัน สุกรไก่เนื้อ และไข่ไก่ โดย มันสำปะหลัง ราคาสูงขึ้นเนื่องจากผลผลิตลดลงจากช่วงเดียวกันของปีที่ผ่านมา ประกอบกับจีนซึ่งเป็นผู้นำเข้ารายใหญ่มีความต้องการมาก ด้านปาล์มน้ำมันราคาสูงขึ้น เนื่องจากสต๊อกน้ำมันปาล์มดิบลดลงจากช่วงเดียวกันของปีที่ผ่านมาและ สุกร ไก่เนื้อ และไข่ไก่ ราคาสูงขึ้น เนื่องจากต้นทุนการผลิตสูงขึ้น(Cost push)
สำหรับดัชนีผลผลิตสินค้าเกษตรเดือนก.พ. 2557 เพิ่มขึ้น 1.89 %โดยสินค้าสำคัญที่ผลผลิตสูงขึ้น ได้แก่ ยางพารา หอมแดง ปาล์มน้ำมัน สุกร ไก่เนื้อ และไข่ไก่สำหรับสินค้าสำคัญที่ผลผลิตลดลง ได้แก่ มันสำปะหลัง สับปะรดโรงงานและหอมหัวใหญ่
อย่างไรก็ตามหากเปรียบดัชนีกับเดือนม.ค. 2557 พบว่าดัชนีผลผลิตลดลง 11%โดยสินค้าสำคัญที่ผลผลิตลดลง ได้แก่ ยางพารา สุกร และไข่ไก่ ขณะที่สินค้าสำคัญที่ผลผลิตสูงขึ้น ได้แก่ หอมแดง กระเทียม มันฝรั่ง หอมหัวใหญ่ปาล์มน้ำมัน และไก่เนื้อ
ทั้งนี้ ในเดือนมี.ค. 2557 คาดว่าดัชนีผลผลิตจะเพิ่มขึ้นเมื่อเปรียบเทียบกับเดือนมี.ค. 2556 แต่จะใกล้เคียงกับเดือนก.พ. 2557 ส่วนสินค้าสำคัญ6ชนิดที่ออกสู่ตลาดมากในเดือนมี.ค. 2557 ได้แก่ มันสำปะหลังอ้อยโรงงาน หอมแดง หอมหัวใหญ่ กระเทียม และ มันฝรั่ง

MThai News
