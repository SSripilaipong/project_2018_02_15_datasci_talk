กระทรวงพาณิชย์ เผยสำรวจความเชื่อมั่นผู้บริโภคทั่วประเทศ ความเชื่อมั่นลดลงติดต่อกันเป็นเดือนที่ 4 และต่ำสุดในรอบ 22 เดือน

ศูนย์ดัชนีและพยากรณ์เศรษฐกิจการค้า สำนักงานนโยบายและยุทธศาสตร์การค้า กระทรวงพาณิชย์ สำรวจความเชื่อมั่นผู้บริโภคทุกจังหวัดทั่วประเทศ โดยในเดือนกุมภาพันธ์ 2557 พบว่า  ผู้บริโภคมีความเชื่อมั่นลดลงติดต่อกันเป็นเดือนที่ 4 และต่ำสุดในรอบ 22 เดือน เมื่อเปรียบเทียบกับเดือนที่ผ่านมา พบว่า ดัชนีความเชื่อมั่นผู้บริโภคมีค่า 26.7 ลดลงจากเดือนก่อนที่มีค่า 29.5  เมื่อพิจารณาถึงดัชนีความเชื่อมั่นฯ ต่อสถานการณ์ปัจจุบันได้ปรับตัวลดลงจาก 22.3 เป็น 19.8
ขณะที่ดัชนีความเชื่อมั่นฯที่มีต่อสถานการณ์ในอนาคต (3 เดือนข้างหน้า) ปรับตัวลดลงเช่นกันจาก 34.3 เป็น 31.3   แม้ว่าเศรษฐกิจโลกจะมีทิศทางการฟื้นตัวก็ตาม เพราะความยืดเยื้อของความขัดแย้งทางการเมืองมีเหตุการณ์รุนแรงบริเวณที่ชุมนุม ซึ่งส่งผลทางจิตวิทยาต่อผู้บริโภค ขณะเดียวกันหลายจังหวัดในภาคเหนือและภาคตะวันออกเฉียงเหนือได้รับผลกระทบจากภัยแล้งซึ่งสร้างความเสียหายแก่ผลผลิตทางการเกษตร อีกทั้งการปรับขึ้นราคาก๊าซหุงต้มภาคครัวเรือนที่ต่อเนื่องเป็นเดือนที่ 7 ส่งผลให้ค่าใช้จ่ายภาคครัวเรือนเพิ่มขึ้นทำให้ผู้บริโภคระมัดระวังการใช้จ่ายและลดการบริโภคด้านอื่นๆ ที่ ไม่จำเป็นลง
อย่างไรก็ตาม ในการใช้จ่ายสินค้าเพื่ออุปโภคบริโภคยังเป็นปกติ โดยสะท้อนจากดัชนีการใช้จ่ายสินค้าอุปโภคบริโภคที่จำเป็นในปัจจุบัน มีค่า 57.8 แต่การซื้อสินค้าคงทน รถยนต์ เครื่องใช้ไฟฟ้าต่างๆ ในอนาคต (6 เดือนข้างหน้า) ลดลงอย่างมากมีค่า 13.4 และ 17.6 ตามลำดับ ซึ่งเป็นระดับที่ไม่มั่นใจต่อการใช้จ่าย เพราะไม่มั่นใจกับรายได้ในอนาคต กอปรกับราคาผลผลิตภาคการเกษตรปรับลดลงและชาวนาจำนวนมากยังไม่รับเงินจากโครงการจำนำข้าว
MThai News
