สมาคมผู้เลี้ยงสุกรฯ วอนรัฐช่วยลดต้นทุนการเลี้ยงหมู ก่อนราคาจะปรับขึ้น ร้องกรมการค้าภายในตลรวจสอบราคาหน้าเขียง พ่อค้าขึ้นราคาเกินจริง
นายชัยยุทธสุวรรณนิกขะ กรรมการสมาคมผู้เลี้ยงสุกรแห่งชาติกล่าวว่า ขณะนี้ราคาหมูหน้าฟาร์มยังทรงตัวหลังมีการปรับขึ้นเฉลี่ย 2 บาท/กก.จากเดิมที่กก.ละ 72-73 บาท เป็น 74-75 บาท/กก.หมูหน้าเขียงแพง โดยพ่อค้าหมูหน้าเขียงมีการปรับขึ้นราคาสูงเกินจริง ขอแนะนำกรมการค้าภายในก็ควรออกสำรวจราคาในตลาดสดอย่างต่อเนื่องเพราะราคาหน้าฟาร์มยังทรงตัว
สำหรับแนวโน้มราคาหมูจะปรับขึ้นอีกเนื่องจากราคาต้นทุนในส่วนที่เป็นอาหารสัตว์ปรับขึ้นทุกชนิด เช่น ข้าวโพดเลี้ยงสัตว์ จากเดิม 8 บาท เป็น 9 บาทต่อกก.ปลายข้าวจาก 8.50 บาท เป็น 9 บาทต่อ
กก.รำข้าวจาก 8 บาทเป็น 9.50 บาทต่อกก.และกากถั่วเหลืองจาก 19 บาท เป็น 20 บาทต่อกก.จึงต้องการให้ภาครัฐป้องกันปัญหาหมูราคาแพงที่จะเกิดขึ้นในอนาคตด้วยการลดต้นทุนการผลิตให้ผู้เลี้ยงด้วยการลดภาษีนำเข้ากากถั่วเหลืองให้เป็น 0%
“ส่วนหนึ่งที่ทำให้ราคาหมูมีการปรับขึ้นเกิดจากอากาศที่ร้อนทำให้หมูโตช้าและออกสู่ตลาดได้ช้ากว่าเดิม รวมทั้งมีการส่งออกไก่ได้มากขึ้นทำให้เหลือหมูมาจำหน่ายในประเทศน้อยลง ผู้บริโภคจึงไม่มีทางเลือกในการซื้อมากนักทำให้ความต้องการหมูมากขึ้น ซึ่งก็ยืนยันว่าราคาหมูที่ปรับขึ้นไม่ได้มาจากการโก่งราคาของผู้เลี้ยงแต่เป็นการบวกกำไรของพ่อค้าหมูหน้าเขียงซึ่งกรมการค้าภายในจะต้องตรวจสอบอย่างต่อเนื่องจริงจัง” นายชัยยุทธกล่าว
จากข้อมูลการตลาดพบว่า ในไตรมาสปีนี้ เป็นไฮซีซั่นของการส่งออก ราคาหมูและไก่ปรับตัวสูงขึ้นขณะที่วัตถุดิบหลัก คือ ข้าวโพด ราคาลดลง คาดธุรกิจกุ้งฟื้นตัวจากการปริมาณการผลิตกุ้งค่อยๆปรับตัวเพิ่มขึ้น ธุรกิจในต่างประเทศมีผลประกอบการดีขึ้นโดยเฉพาะอย่างยิ่งที่เวียดนาม โดยหมูมีกำไรเพิ่มขึ้น 15%เทียบปีก่อน  ราคาอาหารสัตว์ คือ ข้าวโพด ลดลง 23%
MThai News
