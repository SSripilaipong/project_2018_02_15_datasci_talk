กระทรวงพาณิชย์ฟุ้ง ไม่ถึง 3 เดือ ประมูลขายข้าวไปแล้วกว่า    2 ล้านตัน ล่าสุดจ่อประมูลขายข้าวฟิลิปปินส์ 8 แสนตัน มั่นใจหาเงินมาใช้หนี้งบกลาง 2 หมื่นล้านบาทได้ทัน พ.ค.

นายนิวัฒน์ธำรง บุญทรงไพศาล รักษาการ รมว.กระทรวงพาณิชย์ เผย กระทรวงจะเสนอที่ประชุมคณะรัฐมนตรีให้ความเห็นชอบ บันทึกความเข้าใจซื้อขายข้าวระหว่างรัฐบาลไทยกับฟิลิปปินส์ ซึ่งเป็นสัญญาที่ต้องดำเนินการทุก 4 ปี เนื่องจากฉบับเดิมกำลังจะหมดอายุลง เพื่อให้ไทยมีสิทธิในการยื่นประมูลขายข้าวให้ฟิลิปปินส์ที่กำลังจะเปิดประมูลอีก 800,000 ตัน ภายในเดือน เม.ย.นี้  ขณะเดียวกันจะขออนุมัติแผนนำเสนอข้าว (โรดโชว์)ในประเทศตามเป้าหมาย ซึ่งกรมการค้าต่างประเทศมีแผนการเดินทางทุกสัปดาห์ รวมถึงรายงานการระบายข้าวที่ผ่านมาว่าได้ดำเนินการแล้วเท่าไรและมีจำนวนอีกเท่าไรที่กำลังเจรจาขาย
ขณะที่ธนาคารเพื่อการเกษตรและสหกรณ์การเกษตร (ธ.ก.ส.) เตรียมทำหนังสือแจ้ง ธ.ก.ส.ทั่วประเทศให้ทราบทันทีที่กรมบัญชีกลางโอนเงินจำนวน 20,000 ล้านบาท มาให้เพื่อนำไปจ่ายค่าจำนำข้าวตามใบประทวนที่เกษตรกรได้ยื่นไว้
ทั้งนี้กระทรวงพาณิชย์ได้กำเนินการขายข้าวไปแวหลายรอบ ในเดือนมกราคมได้ขายข้าวให้เอกชนทั้งจากการเปิดประมูลทั่วไป ขายให้กับผู้ส่งออกที่มีคำสั่งซื้อจากต่างประเทศมาขอซื้อ และประมูลผ่านตลาดสินค้าเกษตรล่วงหน้า(เอเฟท)ไปแล้วประมาณ 1 ล้านตัน เดือนกุมภาพันธ์ขายไปอีก 8 แสนตัน และเดือนมีนาคม(ณ 14 มี.ค.) ขายได้อีก 7.3 แสนตัน และในปลายเดือนนี้จะเปิดประมูลทั่วไป และประมูลผ่านเอเฟทอีกครั้งเชื่อว่าเฉพาะเดือนมีนาคมจะขายได้ไม่ต่ำกว่า 1 ล้านตัน
“ถ้ากระทรวงฯระบายข้าวได้เดือนละ 8 พัน – 1 หมื่นล้านบาท ซึ่งก็ทำได้แล้วในช่วง 3 เดือนแรกรวมประมาณ 3 ล้านตัน เรามีแผนจะเปิดระบายเดือนละ 2 ครั้ง ซึ่งในสปีดที่ขายในปัจจุบันมั่นใจว่า จะสามารถคืนเงินที่ยืมจากงบกลาง 2 หมื่นล้านบาทได้แน่นอนภายในเดือนพฤษภาคมตามที่ได้รับปากไว้กับ กกต.”นายนิวัฒน์ธำรงกล่าว
MThai News
