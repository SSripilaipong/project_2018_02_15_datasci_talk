“หม่อมอุ๋ย” ส่งสัญญาณการเมืองไทยใกล้ยุติ เหตุศาลเริ่มตัดสินเอาผิดรัฐบาล แนะเร่งตั้งรัฐบาลใหม่เพื่อฟื้นฟูเศรษฐกิจ

ม.ร.ว.ปรีดิยาธร เทวกุล อดีตรองนายกรัฐมนตรีและรมว.คลัง เปิดเผยว่า เชื่อว่าปัญหาทางการเมืองใกล้จะจบแล้ว เนื่องจากคดีหลายอย่างที่เกี่ยวข้องกับรัฐบาลเริ่มมีการทยอยพิจารณาตัดสินตามกระบวนการทางกฎหมาย โดยเห็นว่าเรื่องไหนผิดก็ว่าไปตามกฎหมาย
ส่วนการเสนอทางออกร่วมกันขององค์กรอิสระตามรัฐธรรมนูญนั้น มองว่าเนื้อหาไม่ใช่เรื่องใหม่จนทำให้ประเทศมีทางออกได้ ดังนั้น ควรมีรัฐบาลใหม่ที่มีอำนาจเต็มเข้ามาบริหารประเทศโดยเร็วที่สุด เพื่อขับเคลื่อนเศรษฐกิจและการลงทุนในโครงการที่จำเป็น
“หากภายในครึ่งปีแรกยังไม่มีรัฐบาลใหม่ จะส่งผลกระทบให้การลงทุนชะลอตัวลงมากกว่าในปัจจุบัน โดยเฉพาะในภาคอสังหาริมทรัพย์ที่ขณะนี้เริ่มเห็นสัญญาณการชะลอตัวแล้ว ยังโชคดีที่จีดีพีในปีนี้ยังไม่ติดลบแต่ถือว่าก็เป็นการเติบโตในระดับที่ไม่ค่อยดีนัก”ม.ร.ว.ปรีดิยาธร กล่าว
MThai News
