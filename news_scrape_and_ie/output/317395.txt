เอกชนประเมิน “พ.ร.บ.2ล้านล้าน” ล่มกระทบการขยายตัวของจีดีพี 1-2%   รัฐบาลควรเร่งแก้ปัญหาการคมนาคมด้านอื่นๆ เช่น ขยายรันเวย์เฟส 3 สนามบินสุวรรณภูมิ ปัญหารถบัสและรถบริการท่องเที่ยว

นายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย กล่าวว่า การลงทุนโครงสร้างพื้นฐานด้านการคมนาคมขนส่งของประเทศ 2 ล้านล้านบาทที่จะไม่เกิดขึ้นในปีนี้จะส่งผลให้เม็ดเงินลงทุนภาครัฐหายไปจากระบบเศรษฐกิจประมาณ 1 แสนล้านบาท และส่งผลกระทบต่อจีดีพี 0.5 – 0.7%
ดังนั้น ประมาณการทางเศรษฐกิจในปี 2557 ลงมาอยู่ที่ 2 – 3% จากเดิมที่คาดการว่าจะขยายตัวได้ 3 – 4% จะมีมากขึ้นซึ่งเมื่อรวมกับสถานการณ์ทางการเมืองที่ยังไม่แน่นอนทำให้ส่งผลกระทบต่อการบริโภคภายในประเทศทำให้แนวโน้มที่เศรษฐกิจในปีนี้จะขยายตัวได้เพียง 2% หรือใกล้เคียกับ 2% มีมากขึ้น
นายธนวรรธน์ ประเมินว่าผลกระทบที่ชัดจะเกิดขึ้นในปี 2558 เพราะแต่เดิมคาดการณ์ว่าจะมีเม็ดเงินลงทุนภาครัฐจากโครงการนี้ในปีที่ 2-7 ของการลงทุนตามพ.ร.บ.ฉบับนี้ประมาณปีละ 2 – 3 แสนล้านบาท ซึ่งจะส่งผลให้เศรษฐกิจขยายตัวถึง 1% ต่อปี แต่เมื่อไม่มีกฎหมายฉบับนี้ ก็ต้องดูว่ารัฐบาลต่อไปจะเลือกใช้วิธีการลงทุนแบบใด ซึ่งถ้าหากใช้วิธีการตามงบประมาณปกติเศรษฐกิจก็จะไม่ส่งผลมากเท่ากับการลงทุนตามพ.ร.บ. 2 ล้านล้านบาท
“2 ล้านล้านบาทเป็นการลงทุนที่จะใส่เงินเข้าไปอีกปีละ 2 – 3 แสนล้านบาทตามวิธีงบประมาณปกติซึ่งเห็นภาพที่ชัดเจนว่าเศรษฐกิจจะโตปีละ 1% แต่หากรัฐบาลใหม่จะลงทุนตามวิธีการงบประมาณปกติก็ต้องดูว่าพร้อมที่จะขาดดุลงบประมาณเพิ่มขึ้นหรือไม่ เพราะที่ผ่านมาเราเคยขาดดุลงบประมาณมากที่สุด 4 แสนล้านบาท ปัจจุบัน ขาดดุลงบประมาณ 2.5 แสนล้านบาทจึงมีช่องว่างให้ขาดดุลงบประมาณได้อีก 1.5 แสนล้านบาทต่อปี” นายธนวรรธน์กล่าว

นางปิยะมาน เตชะไพบูลย์ ประธานสภาอุตสาหกรรมท่องเที่ยวแห่งประเทศไทย (สทท.) กล่าวว่าเสียโอกาสด้านการท่องเที่ยวที่จะเกิดขึ้นในอนาคตมากกว่าผลกระทบในระยะสั้น เนื่องจากการพัฒนาโครงสร้างพื้นฐาน โดยเฉพาะโครงการรถไฟความเร็วสูง ไม่ได้เกิดความเสียหายรุนแรงหากประเทศไทย รัฐบาลควรหันไปใช้งบประมาณที่มีอยู่ในการขับเคลื่อนโครงการรถไฟรางคู่ทดแทนน่าจะมีประโยชน์มากกว่า
นางปิยะมาน กล่าวว่า ผลกระทบต่อรายได้การท่องเที่ยวที่มีอยู่ในปัจจุบัน ยังไม่เท่ากับ ปัญหาด้านคมนาคมที่มีอยู่และยังไม่ได้แก้ไข โดยเฉพาะกฎหมายที่ควบคุมการจัดระเบียบผู้ให้บริการด้านการขนส่งกับนักท่องเที่ยว อาทิ ปัญหารถบัสโดยสารที่ยังขาดมาตรฐานความปลอดภัย ปัญหาการให้เช่ารถจักรยานยนต์ เป็นต้น
นางปิยะมาน ยังแนะว่า รัฐบาลควรเร่งรัดแผนการขยายรันเวย์เฟส 3 ของสนามบินสุวรรณภูมิ ที่ปัจจุบันยังไม่ผ่านการพิจารณาผลกระทบทางสิ่งแวดล้อม (อีไอเอ) ทั้งๆ ที่จำนวนนักท่องเที่ยวต่างชาติมาไทยขยายตัวทุกปี ทำให้สทท.มองว่า กระทรวงคมนาคมควรหันมาให้ความสนใจแก้ไขปัญหาเหล่านี้ ซึ่งเป็นโครงการที่จัดสรรงบประมาณรองรับอยู่แล้ว
MThai News
