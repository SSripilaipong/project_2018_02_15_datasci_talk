“อนันต์ ดาโลดม” โวยรัฐบาลอย่ามัวแต่จ่ายเงินจำนำข้าว ให้แก้ปัญหาราคาข้าวตกต่ำ เพราะสต็อกข้าวไทยล้นตลาด แนะจ้างชาวนาเลิกปลูกข้าวนาปรัง 1 ฤดูกาล  ชดเชยให้ไร่ละ 2,000 บาท
นายอนันต์ ดาโลดม นายกสมาคมพืชสวนแห่งประเทศไทย  เรียกร้องให้รัฐบาลรักษาการเร่งดำเนินการแก้ปัญหาเรื่องราคาข้าวไทยในตลาดโลกตกต่ำ นอกจากจ่ายเงินให้ชาวนาอย่างเร่งด่วนแล้ว เพราะมีสาเหตุจาก ประเทศไทยมีข้าวเหลือในสต๊อกมากกว่า 10 ล้านตัน เป็นปริมาณครึ่งหนึ่งของข้าวที่จำหน่ายอยู่ในตลาดโลกปีละประมาณ 30 ล้านตัน รวมทั้งคุณภาพข้าวที่เสื่อมสภาพลงไป ทุกวัน และที่น่าตกใจคือ ยังมีข้าวจากโครงการรับจำนำในปี 2552 เหลืออยู่ในสต๊อกของรัฐบาล รวมอยู่ในโครงการรับจำนำ ปี 2554/55 ถึงฤดูกาลนาปี 2556/57 รวมถึงข้าวในฤดูกาลนาปรังรอบแรกไม่น่าจะน้อยกว่า 5 ล้านตัน
ถึงแม้จะประสบปัญหาภัยแล้ง ข้าวเปลือกที่ออกในช่วงนี้ ราคาข้าวเปลือกคาดว่าจะไม่เกิน 6,000 บาทต่อตัน และตกต่ำไปอีก หากไม่มีหน่วยงานใดมาแก้ไขในเรื่องราคาและคุณภาพข้าวที่ด้อยคุณภาพตั้งแต่ปี 2554 ทั้งนี้ ทางรอดของข้าวไทย ต้องออกฎหมายห้ามชาวนาปลูกข้าวนาปรังในรอบปี 2557 และ 2558 เนื่องจากปริมาณการปลูกข้าวนาปรัง ผลผลิตเฉลี่ยรวมทั้งประเทศ ประมาณ 10 ล้านตันข้าวเปลือก ผลผลิตต่อไร่เฉลี่ยประมาณ 670 กิโลกรัม  ซึ่งหากเลิกปลูกข้าวนาปรังเพียง 1 ฤดูกาล จะลดปริมาณข้าวเปลือกออกสู่ตลาดได้ประมาณ 10 ล้านตัน หรือเป็นข้าวสารประมาณ 5.5 ล้านตัน ที่จะหายไปจากตลาด
นายอนันต์กล่าวว่า “เสนอให้จ้างชาวนาที่ปลูกข้าวในเขตชลประทานให้เลิกปลูกข้าวนาปรัง 1 ฤดูกาล ซึ่งวิธีการเช่นนี้ได้ทำกันมานานแล้วในต่างประเทศทั้งสหรัฐอเมริกา ประเทศแถบยุโรป เมื่อผลผลิตล้นเกินความต้องการของตลาด ทำให้ราคาตกต่ำ ซึ่งเกษตรกรจะประสบปัญหาการขาดทุน รัฐบาลต้องเข้าไปแทรกแซงด้านราคา  ในจำนวนพื้นที่นาปรัง 14 ล้านไร่ หากชดเชยให้ชาวนาผู้เสียสละ ไร่ละ 2,000 บาท รัฐบาลต้องใช้เงินทั้งสิ้นประมาณ 28,000 ล้านบาท  ซึ่งนับว่าเป็นจำนวนที่น้อย เมื่อเทียบกับการใช้เงินแก้ปัญหา ไม่ว่าจะเป็นการประกันรายได้ หรือการจำนำ รัฐบาลยิ่งลักษณ์ ใช้ไปกว่า 7 แสนล้านบาท
MThai News
