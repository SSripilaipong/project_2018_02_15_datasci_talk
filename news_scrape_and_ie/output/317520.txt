ราคาทองเปิดตลาดร่วงเช้านี้บาทละ 350 ทองแท่งขายออกบาทละ 20,800 จากราคาทองร่วงตามตลาดโลก หลังแรงกดดันเรื่องยูเครนลดลง

สมาคมค้าทองคำประกาศราคาซื้อขายทองคำวันนี้(18มี.ค.) โดยราคาทองปรับลดลงจากวานนี้ ปรับครั้งที่ 1 บาทละ 300บาท หลังราคาทองตลาดโลกที่นิวยอร์กเมื่อคืนที่ผ่านมาปรับลดลง 6.10 ดอลลาร์/ออนซ์ ช่วงเวลาต่อมา 45 นาที ปรับลงครั้งที่ 2 อีก บาทละ 50 โดยราคาทองคำในประเทศ ทองคำแท่งรับซื้อบาทละ 20,650  บาท ขายออกบาทละ 20,750 บาท ราคาทองคำรูปพรรณรับซื้อบาทละ 20,344.72 บาท ขายออกบาทละ 21,150บาท โดยลดลง 350 บาท
บริษัท ฮั่วเซ่งเฮง โกลด์ ฟิวเจอร์ส จำกัด ระบุว่า ราคาทองปรับตัวลงในปริมาณมากในการซื้อขายช่วงค่ำที่ผ่านมา โดยมีแรงซื้อกลับเข้าซื้อสู่ตลาดสินทรัพย์เสี่ยงที่ราคาปรับลงมากในการซื้อขายสัปดาห์ก่อนจนราคาหุ้นในสหรัฐปรับตัวขึ้นในปริมาณค่อนข้างมาก ความกังวลเรื่องรัสเซียและยูเครนเริ่มลดแรงกดดันลงหลังจากผ่านการลงมติในยูเครนไปเมื่อวันอาทิตย์ที่ผ่านมา ผลการลงมติของชาวไครเมียซึ่งเห็นว่าควรกลับไปเป็นส่วนหนึ่งของรัสเซีย เป็นปัจจัยบวกต่อการเคลื่อนไหวของราคาทองคำ
แต่ท่าทีของหลายประเทศในยุโรปและสหรัฐซึ่งต่างไม่เห็นด้วยกับการลงมติดังกล่าว และอาจมีมาตรการคว่ำบาตรทางเศรษฐกิจ ต่อรัสเซียในอนาคต และหากรัสเซียมีมาตรการตอบโต้ก็จะเป็นปัจจัยที่ทำให้ราคาทองปรับตัวขึ้นได้ต่อไป
โดยคืนวันนี้จะมีการรายงานดัชนีราคาผู้บริโภคของสหรัฐประจำเดือนกุมภาพันธ์ ซึ่งผลสำรวจประเมินว่าขยายตัวขึ้น 0.1% เท่ากับในเดือนมกราคม ซึ่งระดับการขยายตัวในระดับดังกล่าวยังไม่เป็นอุปสรรคต่อการผ่อนคลายทางการเงินของธนาคารกลางสหรัฐ โดยเมื่อวันศุกร์ที่ผ่านมามีรายงานวาดัชนีราคาที่วัดด้านผู้ผลิตเดือนกุมภาพันธ์ของสหรัฐปรับตัวลดลง 0.1% สวนทางกับผลสำรวจที่ประเมิน
MThai News
