บล.ฟิลลิป เชื่อการลงทุนวันนี้เป็นบวกต่อหลังรับข่าว ไม่ต่ออายุ พ.ร.ก. ฉุกเฉิน ให้กรอบดัชนีหุ้นที่1370-1390 จุด

บล.ฟิลลิป (ประเทศไทย) คาดว่า  วันนี้มีจิตวิทยาเชิงบวกจากภายในประเทศ และคาดการณ์การไม่ต่ออายุ พ.ร.ก. ฉุกเฉินน่าจะหนุนตลาดหุ้นขึ้นต่อได้  สถานการณ์การเมืองไทย หลังจากองค์กรอิสระเสนอให้ทั้งฝั่งรัฐบาลและ กปปส. เสนอชื่อคนกลาง ด้าน นายกฯ ให้สัมภาษณ์ว่าจะไม่เสนอชื่อก่อน ในขณะที่ กปปส. ปฏิเสธการเจรจาและกล่าวว่าจะไม่เสนอชื่อคนกลางเพื่อการเจรจา ทั้งนี้คาดว่าการแก้ความขัดแย้งด้วยการเจรจาเกิดขึ้นได้ยาก อย่างไรก็ตาม  บล.ฟิลลิปให้น้ำหนักเรื่องกระบวนการทางกฏหมายที่เกี่ยวข้องกับรัฐบาลมากกว่า ทั้งเรื่องกรณีการเลือกตั้งวันที่ 2 ก.พ. ที่ผ่านมา, คดีจำนำข้าว
ด้านตลาดหุ้นสหรัฐปิดบวกขึ้นตอบรับข้อมูลอุตสาหกรรมภาคการผลิตที่ดีกว่าที่คาดไว้ สนับสนุนภาพมุมมองเชิงบวกต่อการฟื้นตัวทางเศรษฐกิจสหรัฐ เป็นปัจจัยบวกจากภายนอกโดยประเมินกรอบเคลื่อนไหวดัชนีหุ้นระหว่างวันอยู่ที่1370-1390 จุด
ทั้งนี้ตลาดหุ้นไทยเช้าวันนี้ (18 มี.ค.) เปิดทำการเวลา 10.00 น. ดัชนีปรับตัวเพิ่มขึ้น 3.25 จุดแตะที่ระดับ 1,380.35 จุด ด้วยมูลค่าการซื้อขาย 2,205.30  ล้านบาทส่วนอัตราแลกเปลี่ยนเงินบาทต่อดอลลาร์สหรัฐ ของธนาคารกสิกรไทย ล่าสุด เมื่อเวลา 08.16 น. มีดังนี้ดอลลาร์สหรัฐ รับซื้อที่ 30.99 บาท ขายออก 32.41 บาท
MThai News
