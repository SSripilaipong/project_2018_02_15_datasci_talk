นี่ๆๆๆ…..พี่น้องหวยที่นี่ให้แม่นนะ!! นี่…ศาลเจ้าแม่ตะเคียนทองที่นั่น!! ให้หวยเป๊ะๆๆเลย ฉันถูกมา 3 งวดติดๆแล้ว……อูย….อาการบ้าหวย เอ๊ย!! อาการตื่นหวยของพี่น้องชาวไทย มีอยู่แทบทุกที่ ยิ่งมีช่วงเวลาไหนที่คนรอบข้างถูกหวยกันเป็นทิวแถว ก็ต้องมีเรียบเคียงถามว่าได้เลขเด็ดมาจากไหน?? บอกบ้างสิเธอจ๋า!! ไม่เว้นแม้แต่เจอต้นกล้วยแทงหน่อหน้าตาประหลาด หรือสัตว์เลี้ยงที่มีรูปร่างสีสันประหลาด แทงเป็นเลขเด็ดได้หมดๆๆๆ จะด้วยความชอบเสี่ยงโชคของคนไทย หรือหวังรวยทางลัดก็แล้วแต่
แต่ยุทธการล่าเลขเด็ด เลขเด่น ดูเหมือนจะอยู่คู่คนไทยมายาวนาน ยิ่งมีข่าวลงว่าใครถูกหวย 32 ล้าน  64 ล้านบ้าง ยิ่งกระตุ้นต่อมอยาก….รวย!! เป็นระยะๆ นี่ยังไม่นับหวยใต้ดิน  แต่ไฉน “หวย”มีประเด็นการเมืองมาเอี่ยวได้เนอะ!!  ถึงขนาดบรรดาเจ้ามือหวยจะไปยื่นต่อศาลรัฐธรรมนูญขอให้การออกสลากครั้งล่าสุดเป็นโมฆะ   เนื่องจากนายกใบ้หวย จะร้องเรียนว่า ปฏิบัติหน้าที่ขัดรัฐธรรมนูญ และขอให้คุ้มครอง 5555

เจ้ามือหวยชั่วคราวร้องว่าไม่ต้องจ่ายเงินให้คนถูกหวยงวดนี้ และให้พุทธอิสระปิดกองสลากจนกว่านายกฯหรือมีใครมาแสดงความรับผิดชอบ ไปกันได้น้ำขุ่นๆนะ……พี่น้อง เจ้ามือหวยขาดทุน ต้องเสียเงินให้คนถูกหวย ดันมาโทษว่าผิดรัฐธรรมนูญเกี่ยวกันตรงไหนครับเนี่ยะ
ประเด็นข่าวที่ฮือฮาเรื่อง “หวย” ในคราวนี้ ก็ไม่พ้นผลการออกสลากกินแบ่งรัฐบาล ประจำงวดวันที่ 16 มี.ค. 2557  รางวัลที่ 1 ออกหมายเลข 531404 ตรงกับเลขท้าย  3 ตัว ของทะเบียนรถตู้ยี่ห้อโฟล์คสวาเกน สีบรอนซ์ทอง ทะเบียน 5404    กรุงเทพมหานคร ที่ ยิ่งลักษณ์ ชินวัตร นายกรัฐมนตรี  ใช้เป็นพาหนะระหว่างเดินทาง ไปเยี่ยมเยียนประชาชนทีจ.เชียงใหม่ แต่นายกฯก้าวลงจากรถตู้ เพื่อไปรับประทานอาหารกับน้องไปป์บุตรชาย และคณะ ที่ร้านก๋วยเตี๋ยว 3 บาท ย่านฟ้าฮ่าม กลางเมืองเชียงใหม่ เกิดเสียหลักลื่นหกล้ม ก้นกระแทกพื้น เมื่อวันที่ 15 มี.ค.ที่ผ่านมา หวยดันถูกโป๊ะเฉ๊ะ ทั้งบนและล่างซะได้
ไม่เพียงแค่นั้นรางวัลเลขท้าย 2 ตัว หมายเลข 79 ดันไปตรงกับรถตู้ สีขาว เลขทะเบียน กธ 7879 เชียงใหม่ โดยที่นายกรัฐมนตรี ใช้รถเดินทางไปเป็นประธานการประชุม  ทางไกลผ่านระบบวิดีโอฯ จากศาลากลางจังหวัดเชียงใหม่ ไปยังศาลากลางจังหวัดปราจีนบุรี ปรากฏว่า ที่จ.เชียงใหม่  ก่อนวันหวยออก ชาวบ้านต่างแห่กันมาซื้อสลากกินแบ่งเลข 404 และ 79 ซึ่งเป็นหมายเลขทะเบียนรถของ นายกฯ  แม้หวยใต้ดินก็ไม่เว้น จนเจ้ามือหลายรายไม่กล้ารับแทงเลขดังกล่าว

หากย้อนสถิติผลการออกรางวัลสลากกินแบ่งรัฐบาล ที่เกี่ยวข้องกับ ยิ่งลักษณ์ ที่ผู้เขียน รวบรวมได้ ตั้งแต่งวดวันที่ 16 ม.ค. 54-1 เม.ย. 56 พบว่า มีเลขลำดับนายกฯ และเลขทะเบียนพาหนะถึง 7 งวด  ประกอบด้วย งวดประจำวันที่ 16 ส.ค. 54 เลขท้าย 2 ตัว ออก 62 ตรงกับรถตู้โฟล์คสวาเกน ทะเบียน ว 1662 กรุงเทพมหานคร ซึ่งเป็นรถประจำตำแหน่ง จากนั้นงวดประจำวันที่ 1ก.ย. 54 เลขท้ายรางวัลที่ 1 ออก 533 ตรงกับรถตำรวจติดตาม ทะเบียน ฏก 4533 กรุงเทพมหานคร  และรถตู้โฟล์คสวาเกนของนายกฯ ทะเบียน ฮน 333 กรุงเทพ มหานคร ต่อด้วยงวดประจำวันที่ 16 ก.ย. 54 เลขท้ายรางวัลที่ 1 ออก 98 ตรงกับทะเบียนรถตู้คันแรกของนายกฯ ที่ใช้ในช่วงหาเสียง ส่วนเลขท้าย 2 ตัวออก 28 ก็ตรงกับลำดับนายกฯ ไทยคนที่ 28 อีกด้วย
นอกจากนี้ยังมีงวดประจำวันที่ 16 พ.ย. 54 รางวัลที่ 1 ออก 997777 ตรงกับรถ รับส่งลูกชายนายกฯ ทะเบียน วฉ 777 กรุงเทพ มหานคร  และเลขท้าย 2 ตัวออก 57 ตรงกับรถเมล์ที่ นายกฯ นั่งไปช่วยน้ำท่วมทะเบียน 12-0757 กรุงเทพมหานคร งวดประจำวันที่ 16 ส.ค. 55 รางวัลที่ 1 ออก 683877 ตรงกับรถตู้โฟล์คสวาเกนทะเบียน กธ 77 เชียงใหม่ ซึ่ง นายกฯ ใช้เดินทางไปเปิดงานคุณภาพชีวิตและภูมิ ปัญญาท้องถิ่น จ.เชียงใหม่ เมื่อวันที่ 8 ส.ค. 55 งวดประจำวันที่ 16 ธ.ค. 55 รางวัลที่ 1 ออก 529524 เลขท้ายตรงกับรถตู้โฟล์คสวาเกน ทะเบียน ฮภ 2924 กรุงเทพ มหานคร และงวดที่เป็นที่โจษจันกันมากที่สุด คืองวดประจำวันที่ 1 ก.พ. 56 รางวัลที่ 1 ออก 565566 และเลขท้าย 2 ตัว 66 ตรงกับรถตู้โฟล์คสวาเกน ทะเบียน นข 666 สุโขทัย ซึ่งนายกฯ ใช้เดินทางไปประชุม ครม. สัญจรที่ จ.อุตรดิตถ์

แต่ทุกงวดที่ผ่านมา  ผู้อำนวยการสำนักงานสลากกินแบ่งรัฐบาล ก็ยืนยันคำเดิมว่า “ไม่มีการล็อกเลขอย่างแน่นอน ทุกอย่างเป็นไปด้วยความโปร่งใส สามารถตรวจสอบได้  ตั้งแต่อุปกรณ์ซึ่งทำจากพลาสติกโปร่งใสซึ่งเป็นไปตามมาตรฐานสากลที่ยึดแบบจากสหรัฐ และยุโรป ทั้งวิธีการเก็บรักษายังรัดกุมและมั่นคงเคร่งครัดมีผู้รับผิดชอบชัดเจน อีกทั้งได้เชิญผู้ทรงคุณวุฒิจากภายนอกสับเปลี่ยนหมุนเวียนกันมาเป็นกรรมการ ผู้ที่เป็นประธานกรรมการออกรางวัลก็ต้องดำรงตำแหน่งไม่น้อยกว่าระดับอธิบดีขึ้นไป  ทั้งยังถ่ายทอดสดผ่านสถานีวิทยุโทรทัศน์แห่งประเทศไทย ช่อง 11 และสถานีข่าวสปริงนิวส์ เรียกว่า ป้องกันคำครหาหลายขั้นตอน

ก็มองกันเพลินๆ สนุกๆ เรื่องบังเอิญในโลกนั้น มีมากมาย ถึงขนาดคนหน้าตาเหมือนกัน แต่ไม่รู้จักกันดันเดินสวนกันก็เคยมี หรือคนชื่อ และนามสกุล สะกดเหมือนกันในทะเบียนราษฎร์ คนหนึ่งไปฆ่าคนตาย ตำรวจก็จับผิดตัวก็มีมาแล้ว ไม่เชื่อลองเช็คชื่อของท่านดูว่ามี ซ้ำกี่คนในประเทศไทย เผลอๆ นามสกุลดันเหมือน หรือคล้ายกันอีก นับประสาอะไรกับทะเบียนรถที่นายกใช้นั่งไปทำภารกิจบังเอิญตรงกับเลขหวยที่คนไทยขยันตี “เลขเด็ด” กันทุกงวด ถ้าล็อกเลขจริง ทำไมไม่ตรงกันทุกงวดให้รู้แล้วรอดกันไป
กรุณาใช้สติกันหน่อยนะครับพี่น้อง ดังคำพระที่สอน “ก่อนเชื่ออะไรให้ใช้สติ เพราะ ความมีสติ ทำให้มีธรรมของคนดีบริบูรณ์ สติความระลึกได้จักยังปุริสธรรม ทั้งความรู้จักเหตุ  ความรู้จักผล  ความรู้จักตน  ความรู้จักประมาณ  ความรู้จักกาล   ความรู้จักบุคคล  ความมีสติระลึกอยู่ในเหตุผลทุกกาลเวลา
ที่สำคัญในทางธรรม การเล่นหวยก็เป็นเรื่อง ผิดศีลแบบหนึ่ง เพราะเข้าข่ายอบายมุขนะครับ พี่น้อง ขออนุโมทนาทุกท่านที่ได้สติด้วยครับ…สาธุ
ส. ศฺริวาณิช
MThai News
