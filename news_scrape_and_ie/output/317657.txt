“กรมการค้าภายใน” สั่งผู้ผลิตตรึงราคาน้ำมันปาล์มขวดละ 42 บาท หลังขอปรับเป็นขวดละ 45-46 บาท อ้างวัตถุดิบตึงตัว
นายสมชาติ สร้อยทอง อธิบดีกรมการค้าภายใน เปิดเผยว่า กรมฯ ได้ขอความร่วมมือไปยังผู้ประกอบการที่ผลิตน้ำมันปาล์มบรรจุขวด ให้ตรึงราคาจำหน่ายน้ำมันปาล์ม 42 บาทต่อขนาด 1 ขวดลิตรต่อไป โดยไม่อนุมัติให้ตามที่ผู้ผลิตได้ทำหนังสือเพื่อขอปรับขึ้นราคามายังกรมฯ เป็นขวดละ 45-46 บาท เนื่องจากขณะนี้สถานการณ์น้ำมันปาล์มดิบ แม้จะตึงตัว แต่ก็ไม่ได้มีปัญหาขาดแคลน และในเดือนมี.ค.นี้ มีผลผลิตน้ำมันปาล์มดิบเข้าสู่สต็อกอีกปริมาณ 1.9 แสนตัน ทำให้เพียงพอทั้งต่อการผลิตน้ำมันปาล์มบรรจุขวด และนำไปใช้ผลิตน้ำมันไบโอดีเซลบี 4
“ขณะนี้สต็อกน้ำมันปาล์มได้ลดลงเหลือประมาณ 1.3 แสนตัน จึงเริ่มตึงตัว จากปกติที่ต้องใช้ประมาณเดือนละ 1.7 แสนตัน ทั้งใช้ผลิตบรรจุขวด และใช้ทำไบโอดีเซลบี 4 แต่นับจากเดือนนี้เป็นต้นไป ผลผลิตจะเริ่มออกสู่ตลาด และได้น้ำมันปาล์มดิบสูงถึง 1.9 แสนตัน ทำให้สต็อกกลับมาเป็นปกติ และเพียงพอ ปัญหาตึงตัวก็จะคลี่คลายลง และหากน้ำมันปาล์มดิบเพิ่มมากขึ้น ก็จะเสนอให้กระทรวงพลังงานกลับไปใช้บี 7 ได้ต่อไป
“อย่างไรก็ตาม กรมฯ ยืนยันว่าจะไม่มีการนำเสนอให้คณะรัฐมนตรี (ครม.) พิจารณาให้มีการนำเข้าน้ำมันปาล์มดิบ เพราะพิจารณาแล้วเห็นว่าสถานการณ์น้ำมันปาล์มดิบในประเทศไม่ได้ขาดแคลน  โดยสถานการณ์ราคาน้ำมันปาล์มดิบขณะนี้อยู่ที่กิโลกรัม (กก.) ละ 31 บาท จากราคาเมื่อต้นปีที่กก.ละ 33-35 บาท ขณะที่ราคาตลาดมาเลเซีย กก.ละ 29 บาท ส่วนผลปาล์มดิบราคาเฉลี่ยกก.ละ5.30-5.50 บาท จากเดิม กก.ละ 5.80-6.10 บาท ไม่ได้อ่อนตัวลงมากนัก “นายสมชาติ กล่าว
MThai News
