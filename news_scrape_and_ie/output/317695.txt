หอการค้าไทยและทุกภาคธุรกิจ ประเมินเศรษฐกิจไทยอาจติดลบหากยังไม่ตั้งรัฐบาลในไตรมาส 3 วอนทุกฝ่ายหันหน้าเจรจาก่อนเศรษฐกิจพังยับ ล่าสุดท่องเที่ยวอ่วมที่สุด

นายอิสระ ว่องกุศลกิจ ประธานกรรมการหอการค้าไทย และสภาหอการค้าแห่งประเทศไทย เผยว่า ปัญหาความขัดแย้งทางการเมือง และการประกาศใช้ พ.ร.ก.การบริหารราชการในสถานการณ์ฉุกเฉิน ส่งผลให้ เศรษฐกิจไทยเสียหายแล้วประมาณ 100,000 ล้านบาท   หากต้องการจะยุติความเสียหายที่เกิดขึ้น คู่ขัดแย้งทั้ง 2 ฝ่ายคือรัฐบาลและผู้ชุมนุมจะต้องเดินหน้าเจรจาเพื่อหาทางออก โดยไม่มีการตั้งเงื่อนไข เพราะหากปล่อยให้ยืดเยื้อออกไปจะกระทบต่อการขยายตัวของเศรษฐกิจไทยในปี 2557
ประเทศไทยควรจัดตั้งรัฐบาลใหม่ได้ภายในไตรมาส 3 ของปีนี้ เศรษฐกิจจะขยายตัวได้ 2-3% จากปีก่อน แต่ถ้าตั้งไม่ได้และเกิดเหตุรุนแรง เศรษฐกิจอาจไม่ขยายตัวจากปีก่อน หรือโต 0% จนถึงติดลบ 2%ข้อมูลล่าสุดธุรกิจท่องเที่ยว โดยทัวร์จากต่างประเทศถูกยกเลิกจากจีนมากถึง 50% ญี่ปุ่น 40% และเกาหลี 30% รวมถึงทัวร์จากอินเดีย ไต้หวัน และเวียดนาม จนกระทบต่อเนื่องมาถึงธุรกิจโรงแรม ทำให้ยอดจองห้องพักลดลงเฉลี่ย 25-30%
นายชูศักดิ์ ชื่นประโยชน์ ประธานคณะกรรมการสถาบันส่งเสริมคุณภาพเกษตรไทย สภาหอการค้าแห่งประเทศไทย ประเมินว่า แนวโน้มราคาสินค้าเกษตรปีนี้จะไม่สูงมาก เพราะคาดว่าผลผลิตจะเพียงพอกับความต้องการ แม้ว่าจะมีปัญหาภัยแล้งเกิดขึ้นก็ตาม แต่การเพาะปลูกพืชผักส่วนใหญ่อยู่ในภาคตะวันตก ซึ่งระบบน้ำและชลประทานยังเอื้ออำนวยต่อการผลิต
ขณะที่ นายปริญญา ธรรมวัฒนะ นายกสมาคมตลาดสดไทย เชื่อว่า  ราคาสินค้าเกษตร ทั้งเนื้อสัตว์และผักสดหลายชนิดในปีนี้ จะปรับราคาสูงขึ้น ทำให้ผู้ค้าต้องปรับตัวตามไปด้วย โดยสต๊อกสินค้าจะมีปริมาณน้อยลง เพื่อลดต้นทุน ส่วนกำลังซื้อของผู้บริโภคลดลงมาก ตั้งแต่มีการชุมนุมทางการเมืองเกิดขึ้น  โดยเฉพาะร้านอาหารที่เป็นลูกค้ารายใหญ่ สั่งซื้อสินค้าน้อยลง เพราะไม่สามารถเปิดร้านได้ตามปกติ โดยเชื่อว่ากำลังซื้อน่าจะกลับมาเพิ่มขึ้นได้ หากสถานการณ์การเมืองยุติลง
ทั้งนี้ สภาหอการค้าแห่งประเทศไทย ยังได้ลงนามบันทึกข้อตกลงความร่วมมือพัฒนาผู้ประกอบการสู่ เออีซี ด้วยมาตรฐาน ThaiGAP กับสมาคมตลาดสดไทย โดยมาตรฐาน ThaiGAP เป็นระบบมาตรฐานการผลิตที่ให้ความปลอดภัยของสินค้าเกษตร ที่ครอบคลุมระบบการบริหารและจัดการความเสี่ยงในการผลิตอย่างครบวงจร ตั้งแต่การคัดเลือกเมล็ดพันธุ์ การวิเคราะห์และเตรียมดิน การชลประทาน การให้ปุ๋ย การจัดการศัตรูพืช การเก็บเกี่ยว จนกระทั่งผลผลิตออกจากฟาร์ม และสามารถตรวจสอบย้อนกลับ เรียกคืนสินค้าได้ ซึ่งมาตรฐาน ThaiGAPนั้นเทียบเท่ากับมาตรฐานยุโรป จะช่วยยกระดับการแข่งขันให้กับสินค้าไทย เพราะจะสร้างความเชื่อมั่นให้กับผู้บริโภค
Mthai News
