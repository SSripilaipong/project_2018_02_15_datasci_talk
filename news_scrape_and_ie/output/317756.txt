ธปท.ออกโรงเตือนนักช็อป ออนไลน์หลังเงิน Bitcoin ระบาดหนัก ย้ำกฏหมายไทยไม่รองรับ ไม่สามารถชำระหนี้ได้ตามกฏหมาย มีความเสี่ยงที่ผู้ถือครองอาจถูกโจรกรรมข้อมูลได้

ธนาคารแห่งประเทศไทย หรือ ธปท.ประกาศเตือนประชาชน หลังเงิน  Bitcoin   ระบาดหนัก ชี้กฏหมายไทยไม่รองรับ ไม่สามารถชำระหนี้ได้ตามกฏหมาย มีความเสี่ยงที่ผู้ถือครองอาจถูกโจรกรรมข้อมูลได้  ทั้งนี้  Bitcoin  หรือหน่วยข้อมูลทางอิเล็กทรอนิกส์ มีการพูดถึงกันแพร่หลายมากขึ้นเกิดจากกลไกทางคอมพิวเตอร์ที่กำหนดไว้โดยคนกลุ่มหนึ่ง ที่มุ่งหวังจะใช้หน่วยข้อมูลดังกล่าวเป็นสื่อกลางในการแลกเปลี่ยนกับสินค้าในลักษณะหน่วยข้อมูลในการซื้อขายสินค้าได้ รวมไปถึงมีการนำมาแลกเปลี่ยนกับเงินสกุลต่างๆ โดยกำหนดอัตราแลกเปลี่ยนกันเองในกลุ่มคนที่มีระบบทางคอมพิวเตอร์
ดังนั้น  Bitcoin  จึงไม่ถือเป็นเงินที่ชำระหนี้ได้ตามกฏหมาย ทั้งนี้ มูลค่าหน่วยข้อมูลมักถูกแปรผันตามความต้องการของกลุ่มคนที่ซื้อขายหน่วยข้อมูล มูลค่าจึงเปลี่ยนแปลงได้รวดเร็ว ส่งผลให้เริ่มมีการถือเพื่อเก็งกำไร และมีธุรกิจที่เปิดให้บริการเป็นตลาดกลางให้ประชาชนเสนอราคาเพื่อซื้อขายหน่วยอิเล็กทรอนิกส์โดยแลกเปลี่ยนกับเงินจริงได้ ธปท.จึงออกข่าวเผยแพร่ เตือนให้ประชาชนระมัดระวัง เพราะมีความเสี่ยงหลายด้าน ที่สำคัญมูลค่า  Bitcoin  มีการผันแปรอย่างรวดเร็ว ดังนั้นผู้ถือครอง และร้านค้าที่รับหน่วยข้อมูลดังกล่าว อาจมีความเสี่ยงที่จะสูญเสียเงินจากมูลค่าที่อาจลดต่ำลงได้
“ที่ผ่านมาได้เกิดความเสียหายจากการถือครอง Bitcoinเช่น การปิดลงของบริษัทที่เป็นตัวกลางแลกเปลี่ยน  Bitcoin   ขนาดใหญ่ของญี่ปุ่นเมื่อ ก.พ.57 โดยอ้างสาเหตุจากการถูกลักลอบโจรกรรมข้อมูล ทำให้บริษัทยื่นล้มละลาย ส่งผลให้มูลค่า  Bitcoin ลดลงอย่างมาก ส่งผลให้คนที่ถือครองสูญเสียเงินจำนวนมาก ดังนั้น ธนาคารกลางหลายประเทศจึงเริ่มมีการเตือนประชาชนเกี่ยวกับความเสี่ยงของ  Bitcoin”
Mthai News
