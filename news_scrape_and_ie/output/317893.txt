แบงก์ ซีไอเอ็มบี ไทย ลดภาระดอกเบี้ยให้ลูกค้า ออกโปรโมชั่น “สินเชื่อบุคคลเพอร์ซันแนลแคช..โปรดี เลือกได้”ทั้ง “ดอกเบี้ยพิเศษ 18%” หรือเลือก “ลดดอกเบี้ย 4%” ก็ได้ และโปรโมชั่น “บัตรสินเชื่อบุคคลเอ็กซ์ตร้าแคช คืนดอกเบี้ย 50% 2 รอบบัญชี
นางสาวอรอนงค์ อุดมก้านตรง ผู้ช่วยกรรมการผู้จัดการใหญ่ สายธุรกิจรายย่อย ธนาคาร ซีไอเอ็มบี ไทย เปิดเผยว่า แม้ในสภาพเศรษฐกิจชะลอตัว แต่ธนาคารเห็นความจำเป็นในการใช้เงินและต้องการตอบแทนลูกค้าที่ดี มีวินัยในผ่อนชำระ จึงออกโปรโมชั่นลดภาระดอกเบี้ยให้เหมาะสมกับลูกค้า 2 โปรโมชั่น ได้แก่ สินเชื่อบุคคลเพอร์ซันแนลแคช และบัตรสินเชื่อบุคคลเอ็กซ์ตร้าแคช
สำหรับ “สินเชื่อบุคคลเพอร์ซันแนลแคช..โปรดี เลือกได้” ซึ่งประกอบด้วย 2 ทางเลือก ทางเลือกที่ 1 คือ ดอกเบี้ยพิเศษ 18% ต่อปี สำหรับลูกค้าที่ได้รับอนุมัติวงเงิน 300,000 บาทขึ้นไป ระยะเวลาผ่อนชำระตั้งแต่ 12-36 เดือน ซึ่งเป็นอัตราดอกเบี้ยที่ถูกกว่าตลาด ทางเลือกที่ 2 คือ ลดดอกเบี้ย 4% ต่อปี สำหรับวงเงินอนุมัติตั้งแต่ 90,000 บาทขึ้นไป เมื่อลูกค้าผ่อนชำระดีในช่วง 6 เดือนแรก ลูกค้าจะได้รับส่วนลดดอกเบี้ย 4% ต่อปีในเดือนที่ 7-12 รวมระยะเวลา 6 เดือน
โปรโมชั่นนี้จะช่วยลูกค้าประหยัดดอกเบี้ยลงได้มากโดยโปรแกรมส่งเสริมการขายนี้ลูกค้าสามารถเลือกได้ 1 ทางเลือก สำหรับผู้ที่สมัครสินเชื่อบุคคลตั้งแต่วันนี้ถึง 31 ก.ค.2557
นายอดิศร เสริมชัยวงศ์ รองกรรมการผู้จัดการใหญ่ สายธุรกิจรายย่อย ธนาคาร ซีไอเอ็มบี ไทย เปิดเผยว่า กลยุทธ์การทำธุรกิจสินเชื่อบุคคลในปีนี้ คือ ธนาคาร ได้จัดกลุ่มลูกค้าในพอร์ต (segmentation) แล้วออกแบบผลิตภัณฑ์หรือโปรโมชั่นที่ตอบโจทย์ลูกค้าแต่ละกลุ่มที่มีความต้องการเฉพาะตัว โดยจะผนึกกำลังพันธมิตรทางธุรกิจรายใหม่ เพื่อนำเสนอให้แก่ลูกค้าซึ่งธนาคารจะบุกและทำการตลาดเป็นกลุ่มๆไป โดยพิจารณาจากจังหวะ เทศกาล และสถานการณ์ในแต่ละช่วงเวลาซึ่งเปลี่ยนแปลงตลอดเวลา
“ขณะนี้อยู่ในช่วงที่ลูกค้าชะลอการใช้จ่าย ไม่อยู่ในอารมณ์ที่จะใช้เงิน เกิดจากหลายปัจจัยประกอบกันเรื่อยมาตั้งแต่ปีที่แล้วมาจนถึงปีนี้ ระบบธนาคารเริ่มพูดกันถึงสัญญาณผิดนัดชำระของลูกค้า สำหรับธนาคารเองพบว่ายอดสมัครเข้ามาน้อยลง แต่ในฐานะธนาคารไม่ถึงกับหยุดปล่อยสินเชื่อ เพราะคนยังมีความจำเป็นต้องใช้เงิน ไม่ว่าจะเป็นค่าศึกษาเล่าเรียนบุตร ค่าซ่อมแซมบ้าน ค่ารักษาพยาบาล บางคนต้องการนำเงินไปลงทุนซึ่งธนาคารก็เห็นถึงความมุ่งมั่นและตั้งใจจริงของลูกค้า ธนาคารจึงอยากให้โอกาส นโยบายของเราตอนนี้มุ่งเน้นลูกค้าคุณภาพ มีศักยภาพ มีวัตถุประสงค์ในการใช้เงิน” นายอดิศร กล่าว
MThai News
