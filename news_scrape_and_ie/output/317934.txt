“บล.ธนชาต” แย้มการควบรวมกิจการ (M&A) ในปีนี้ชุกมาก 3-5 แสนล้านบาท โดยเฉพาะกลุ่มธนาคาร กล่มบริษัทหลักทรัพย์ และกลุ่มทีวีดิจิตอล “เอสซีจี” ย้ำซื้อกิจการนั้น ง่าย เร็ว ไม่ต้องรอสร้าง 4-5 ปี

นางสาวสุวภา เจริญยิ่ง กรรมการบริหาร บล.ธนชาต เผย แนวโน้มการควบรวมกิจการ (M&A) ในปีนี้ มีจำนวนค่อนข้างมาก โดยเฉพาะกลุ่มธนาคาร กล่มบริษัทหลักทรัพย์ และกลุ่มทีวีดิจิตอล โดยที่ผ่านมาเริ่มมีกระแสข่าวว่า เดนท์สึจะเข้าซื้อหุ้นบมจ. เวิร์คพอยท์ เอ็นเทอร์เทนเมนท์ (WORK), การหาพันธมิตรของโพสต์ทีวี และ ไทยรัฐทีวี เป็นต้น
โดยประเมินมูลค่าดีลเจรจาควบรวมกิจการในปีนี้ประมาณ 3-5 แสนล้านบาท ซึ่งเหตุผลส่วนหนึ่งมาจากการเปลี่ยนผ่านการเป็นเจ้าของและการบริหารจากรุ่นหนึ่งสู่อีกรุ่น โดยรุ่นลูกไม่ต้องการบริหารต่อจากรุ่นพ่อ จึงคาดว่าจะเห็นดีลออกมาเรื่อยๆ สำหรับดีล M&A ในมือของ บล.ธนชาตมีอยู่ 4-5 ราย มูลค่าประมาณ 3 หมื่นล้านบาท ซึ่งเป็นกิจการในกลุ่มธุรกิจเอ็นเทอร์เทนเมนต์ โทรคมนาคม อสังหาริมทรัพย์ และ การเงิน โดยบริษัทที่จะเข้าซื้อกิจการในปีนี้ ได้แก่ ปตท. บริษัท บ้านปู และเอสซีจี
ทั้งนี้รูปแบบการซื้อกิจการและควบรวมกิจการมี 3 แนวทาง 1.ซื้อธุรกิจเดียวกัน เพื่อนำมารวมกันและผลักดันส่วนแบ่งตลาด 2.ซื้อกิจการเสริมการผลิตตั้งแต่ต้นน้ำยันปลายน้ำ เพื่อลดต้นทุนการผลิตและ 3.ซื้อกิจการเพื่อสร้างธุรกิจใหม่เสริมศักยภาพ
นางสาวสุวภา กล่าวว่า สถานการณ์การเมืองจะไม่กระทบการเจรจาในแต่ละดีล แต่อาจมีผลกระทบต่อการกำหนดราคาซื้อขาย เพราะทำให้สภาพแวดล้อมธุรกิจเปลี่ยนแปลงไป ซึ่งทำให้คู่เจรจาอาจจะชะลอเวลาออกไปเพื่อรอจังหวะที่ดี อย่างไรก็ดี ตลาดหุ้นคาดหวังว่าปัญหาการเมืองในเดือน มิ.ย.-ก.ค.57 จะจบลงได้
“สถานการณ์การเมือง 4 เดือนที่ผ่านมา มีแต่ความไม่ชัดเจน ถ้าจบเร็วก็จะดี  ถึงสิ้นปีตลาดน่าจะไปได้ 1,600-1,700 จุด”นางสาวสุวภา กล่าว พร้อมทั้งระบุว่า ตลาดหุ้นที่จะหุ้นเข้าใหม่น่าจะเริ่มกลับมาในช่วงเดือน พ.ค. – มิ.ย. เพราะช่วงนี้บริษัทต่าง ๆ อยู่ระหว่างรอปิดงบปี 2556
นายกานต์ ตระกูลฮุนกรรมการผู้จัดการใหญ่ บริษัท ปูนซิเมนต์ไทย หรือ เอสซีจี กล่าวว่า การขยายธุรกิจของเอสซีจีจะเน้นการซื้อกิจการและควบรวมมากกว่าจะลงทุนสร้างโรงงานเอง เพราะเสียเวลาถึง 5 ปี โดยจะเน้นประเทศที่มีศักยภาพ เริ่มจากการส่งสินค้าเข้าไปทดลองก่อน เพื่อให้รับรู้ระบบการขนส่ง สร้างความสัมพันธ์ และต้องหาพันธมิตรที่ดี
“ที่ผ่านมาเอสซีจีเข้าไปซื้อกิจการ 60 บริษัท โดยมี 50 บริษัทที่ประสบกับปัญหาทางธุรกิจ แต่เราใช้เวลา 8 เดือนเท่านั้น สร้างรายได้และกำไรกลับมา สิ่งที่ผลักดันและขับเคลื่อนมาจากการลงทุนวิจัยและพัฒนานวัตกรรมใหม่โดยเอสซีจีปีนี้ใช้ลงทุน 4,600 ล้านบาท” กานต์ กล่าว
MThai News
