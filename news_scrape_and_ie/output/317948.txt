ตลาดหลักทรัพย์ฯเผย บริษัทจดทะเบียนในตลาดหุ้น จ่ายปันผลรวมสูง 3.63 แสนล้านบาท ปตท. (PTT)จ่ายเยอะสุดใน SET ขณะที่ โมโนฯ(MONO) จ่ายสูงสุดในตลาดหลักทรัพย์ MAI

นางสาวปวีณา ศรีโพธิ์ทอง ผู้ช่วยผู้จัดการกลุ่มงานผู้ออกหลักทรัพย์และบริษัทจดทะเบียน ตลาดหลักทรัพย์แห่งประเทศไทย เปิดเผยว่า ข้อมูล ณ วันที่ 14 มีนาคม 2557 มี บจ. ประกาศจ่ายเงินปันผลปี 2556 แล้ว 376 แห่ง รวม 363,130 ล้านบาท แบ่งเป็น บจ. ใน SET (ไม่รวมกองทุนรวมอสังหาริมทรัพย์) จำนวน 309 แห่ง จ่ายเงินปันผลรวม 360,145 ล้านบาท และ บจ. ใน maiจำนวน 67 แห่ง มูลค่ารวม 2,985 ล้านบาท โดยภาพรวมอัตราเงินปันผลตอบแทน (Dividend Yield) อยู่ที่ 3.41% และอัตราการจ่ายเงินปันผล (Dividend Payout Ratio) อยู่ที่ระดับ 46.86%
“ความไม่มั่นใจของผู้ลงทุนจากปัจจัยเสี่ยงต่างๆ ที่เกิดขึ้นทำให้ราคาหุ้นไทยปรับตัวลดลง แต่ผลการดำเนินงานของ บจ. กลับเติบโตได้ต่อเนื่อง ทำให้มูลค่าการจ่ายเงินปันผลและอัตราเงินปันผลตอบแทนของตลาดหุ้นไทยเพิ่มขึ้นและมีความโดดเด่นเมื่อเทียบกับตลาดหุ้นอื่นในอาเซียนนอกจากนี้มูลค่าและอัตราการจ่ายเงินปันผล รวมถึงจำนวนบริษัทจ่ายเงินปันผลที่อยู่ในระดับสูงต่อเนื่อง 
ยังสะท้อนให้เห็นถึงความแข็งแกร่งด้านสภาพคล่องทางการเงินของ บจ. ไทย ด้วย” นางสาวปวีณากล่าว
หมวดธุรกิจที่มีการจ่ายเงินปันผลปี 2556 เพิ่มขึ้นจากปี 2555 สูงที่สุด 5 อันดับแรก ได้แก่ หมวดธนาคาร หมวดวัสดุก่อสร้าง หมวดเทคโนโลยีสารสนเทศและการสื่อสาร หมวดพัฒนาอสังหาริมทรัพย์ และหมวดพาณิชย์
นางสาวปวีณากล่าวว่า การจ่ายหุ้นปันผล (Stock Dividend) ของ บจ. สำหรับผลประกอบการปี 2556 มีทั้งสิ้น 38 แห่ง คิดเป็นมูลค่าหุ้นปันผล ณ ราคาพาร์ 6,603 ล้านบาท  บริษัทจดทะเบียนใน ตลาดหลักทรัพย์แห่งประเทศไทย SET ที่จ่ายเงินปันผลสูงสุด 5 อันดับแรกได้แก่ บมจ. ปตท. (PTT) บมจ. แอดวานซ์ อินโฟร์ เซอร์วิส (ADVANC) บมจ. ปตท. สำรวจและผลิตปิโตรเลียม (PTTEP) บมจ. ปูนซิเมนต์ไทย (SCC) และ บมจ. ธนาคารไทยพาณิชย์ (SCB) ทั้ง 5 บริษัทจ่ายเงินปันผลรวมทั้งหมด 133,494 ล้านบาท คิดเป็น 37.07% ของมูลค่าการจ่ายเงินปันผลใน SET
บริษัทจดทะเบียนในตลาดหลักทรัพย์ใหม่ (mai) จ่ายเงินปันผลสูงสุด 5 อันดับแรกได้ บมจ. โมโน เทคโนโลยี (MONO) บมจ. ยูนิมิต เอนจิเนียริ่ง (UEC) บมจ. เอแคป แอ๊ดไวเซอรี่ (ACAP) บมจ. ยูบิลลี่ เอ็นเตอร์ไพรส์ (JUBILE) และ บมจ. ถิรไทย (TRT) ทั้ง 5 บริษัทจ่ายเงินปันผลเป็นมูลค่ารวมทั้งหมด 906 ล้านบาท คิดเป็น 30.36% ของมูลค่าการจ่ายเงินปันผลในตลาดหลักทรัพย์ใหม่ mai หมวดธุรกิจที่มีการจ่ายเงินปันผลสูงที่สุด 5 อันดับแรก ได้แก่ หมวดพลังงานและสาธารณูปโภค หมวดเทคโนโลยีสารสนเทศและการสื่อสาร หมวดธนาคาร หมวดวัสดุก่อสร้าง และหมวดพัฒนาอสังหาริมทรัพย์
MThai News
