การท่องเที่ยวฯ ไม่หวั่นสิงคโปร์จัดงานสงกรานต์แข่ง แค่เป็นอีเวนท์เล็กๆ เผยเตรียมจดลิขสิทธิ์งานประเพณีสำคัญของไทย มั่นใจเอกลักษณ์ไทยแข็งแกร่งระดับโลก

นายธวัชชัย อรัญญิก ผู้ว่าการการท่องเที่ยวแห่งประเทศไทย (ททท.) เผย ททท.หารือจดลิขสิทธิ์งานประเพณีสำคัญของไทย ภายหลังริษัท เจบอซ คอนซัลแทนท์ ซึ่งเป็นธุรกิจอีเวนท์ในสิงคโปร์ ได้จัดทำเว็บไซต์เพื่อประชาสัมพันธ์โครงการ “เซเลเบรท สงกรานต์ 2014” ระหว่างวันที่ 12-13 เม.ย. ที่ประเทศสิงคโปร์ ส่งผลทำให้เกิดกระแสวิพากษ์วิจารณ์อย่างแพร่หลายทางสังคมออนไลน์ โดยเฉพาะประเด็นความเป็นห่วงว่าไทยจะสูญเสียตลาดท่องเที่ยวในภาวะที่ยังมีปัญหาการเมือง
“ตนไม่รู้สึกกังวล โดยประเมินว่าไทยจะไม่เสียตลาดนักท่องเที่ยวต่างชาติไปให้กับสิงคโปร์อย่างแน่นอน และคาดว่าเทศกาลสงกรานต์ปีนี้จะมีนักท่องเที่ยวเข้ามาร่วมงานเป็นจำนวน 4.4 ล้านคน เติบโต 10% แบ่งเป็นคนไทย 4 ล้านคน และชาวต่างชาติ 4 แสนคน เพิ่มจากปีก่อนซึ่งมีนักท่องเที่ยวทั้งหมด 4 ล้านคน ขณะเดียวกันคาดว่าจะมีรายได้ราว 4.7 หมื่นล้านบาท เติบโต 14.63% จากที่ทำไว้ 4.1 หมื่นล้านบาทเมื่อปีก่อน” นายธวัชชัยกล่าว
นางวิไลวรรณ ทวิชศรี รองผู้ว่าการด้านสินค้าและธุรกิจท่องเที่ยว ททท. กล่าวว่า ได้ เฝ้าติดตามการจัดงานดังกล่าวของสิงคโปร์ และเตรียมหารือถึงความเป็นไปได้ในการจดลิขสิทธิ์ทางปัญญาเทศกาลประเพณีของไทย เช่น สงกรานต์ กับหน่วยงานที่เกี่ยวข้องอย่างกรมทรัพย์สินทางปัญญา กระทรวงพาณิชย์  แต่ไม่แน่ใจว่าจะมีความเป็นไปได้หรือไม่อย่างไร เนื่องจากเทศกาลเล่นสาดน้ำก็มีการละเล่นกันอย่างแพร่หลายในอาเซียน

ด้าน นายสง่า เรืองวัฒนกุล นายกสมาคมผู้ประกอบการธุรกิจถนนข้าวสาร กล่าวว่า เชื่อมั่นว่าการจัดงานสงกรานต์ที่สิงคโปร์ ไม่มีผลกระทบต่อตลาดท่องเที่ยวไทย เพราะการจัดดังกล่าวเป็นเพียงการช่วงชิงตลาด และความได้เปรียบระหว่างที่ก่อนหน้านี้ไทยยังมีการใช้ พ.ร.ก.ฉุกเฉิน ทำให้กรุ๊ปทัวร์ประเทศต่างๆ ที่เคยเป็นเป้าหมายของไทย คือ มาเลเซีย สิงคโปร์ ฮ่องกง ไต้หวัน และ จีน ไม่สามารถเดินทางมาไทยได้ เพราะติดเงื่อนไขการประกันภัยเดินทางไม่ครอบคลุม จึงหันไปเที่ยวประเทศเพื่อนบ้านแทน
แต่เมื่อรัฐบาลได้ประกาศยกเลิก พ.ร.ก. ดังกล่าวแล้ว คาดว่าชาวต่างชาติจะเดินทางเข้ามาท่องเที่ยวสงกรานต์ในไทยได้ตามปกติ
MThai News
