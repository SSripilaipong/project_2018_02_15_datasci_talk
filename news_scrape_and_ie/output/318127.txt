เปิดตลาดหุ้นร่วง 6.43 จุด ดัชนียืนที่ 1,357.84 จุด มูลค่าการซื้อขาย 1,506.10 ล้านบาท

นักวิเคราะห์บล.ไอร่า จำกัด เปิดเผยแนวโน้มการลงทุนในตลาดหุ้นไทยวันนี้ (20 มี.ค.) ว่า ทิศทางตลาดจะแกว่งตัว คาดมีโอกาสปรับลดลง โดยเปิดตลาดช่วงเช้าหุ้นร่วง 6.43 จุด ดัชนียืนที่ 1,357.84 จุด มูลค่าการซื้อขาย 1,506.10 ล้านบาท ทั้งนี้ประเด็นต่างประเทศ โดยเฉพาะ การส่งสัญญาณของประธานเฟด ในการปรับขึ้นอัตราดอกเบี้ย คาดประมาณ มี.ค. – พ.ค. 58 เร็วกว่าที่มีการคาดหมายเดิม ประมาณ 6 – 9 เดือน ซึ่งต้องจับตาเงินบาทที่คาดมีแนวโน้มอ่อนค่าลง อย่างไรก็ตาม คาด ส่งผลดีต่อกลุ่มส่งออก
ขณะที่ปัจจัยในประเทศ ภาพรวมยังไม่มีปัจจัยชี้นำใหม่ ๆ คาด ยังได้รับปัจจัยบวกจากเงินไหลเข้าทั้งนี้ คาดว่าหลังจากนี้ไปเงินไหลเข้ามีความผันผวน ซึ่งคงต้องติดตามประเด็นการจัดทำบัญชีไตรมาส 1 ปีนี้ ส่วนประเด็นทางการเมือง สถานการณ์ยังไม่เปลี่ยนแปลงไปจากเดิมมากนัก โดยอยู่ระหว่างรอคำวินิจฉัย ป.ป.ช. พิจารณาลงมติถอดถอนประธานสภาฯ และประธานวุฒิสภา รวมถึง คำตัดสินศาลรัฐธรรมนูญ ว่าการเลือกตั้งวันที่ 2 ก.พ. เป็นโมฆะหรือไม่ ขณะที่การชุมนุมยังมีต่อเนื่อง เพื่อกดดันรัฐบาลลาออกจากรักษาการ
MThai News
