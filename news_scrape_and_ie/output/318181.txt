ชาวนาพื้นที่ อ.ปักธงชัย จ.นครราชสีมา ทยอยมารับเงินค่าจำนำข้าวที่ ธ.ก.ส. สาขา อ.ปักธงชัย อย่างคึกคัก

นายวชิรวินท์ พงศ์ไพศาล ผู้จัดการ ธ.ก.ส.ปักธงชัย เปิดเผยว่า ทาง ธ.ก.ส.ปักธงชัย ได้จ่ายเงินค่าจำนำข้าวให้กับชาวนาในพื้นที่ไปแล้ว 2,509 ราย เป็นเงินกว่า 169 ล้านบาท เหลืออีกกว่า 4,500 ราย ที่ยังไม่ได้รับเงิน โดยทาง ธ.ก.ส.จังหวัดนครราชสีมา ได้จัดสรรเงินจากรัฐบาลมาให้ ธ.ก.ส.ปักธงชัย เงินจำนวน 50 ล้านบาท คาดว่าจะสามารถจ่ายให้ชาวนาได้อีกประมาณ 100 ราย เริ่มนัดให้ชาวนามารับเงินตามลำดับใบประทวนอย่างต่อเนื่อง
ด้านนายสมชาย คมพงษ์ประภา ผู้อำนวยการธนาคารเพื่อการเกษตรและสหกรณ์ จังหวัดนครราชสีมา เปิดเผยว่า ทาง ธ.ก.ส.นครราชสีมา ได้รับอนุมัติเงินจากรัฐบาลมา918 ล้านบาท และได้ทำการโอนเงินไปให้ ธ.ก.ส.ทั้ง 34 สาขาในพื้นที่จังหวัดนครราชสีมาแล้ว ก่อนหน้า ธ.ก.ส.นครราชสีมา ได้จ่ายเงินค่าจำนำข้าวให้กับชาวนาไปแล้ว 25,204 ราย คิดเป็นเงิน 2,390 ล้านบาท ยังเหลือที่ค้างจ่ายประมาณ 57,000 ราย เป็นเงิน 4,270 ล้านบาท
MThai News
