“พาณิชย์”เผยไตรมาส 1 นักธุรกิจต่างด้าวเข้ามาลงทุนในประเทศไทย 4,815 ล้านบาท รับอนุญาตแล้วทั้งสิ้น 86 ราย

นางศรีรัตน์ รัษฐปานะ ปลัดกระทรวงพาณิชย์ เปิดเผยว่าคณะกรรมการประกอบธุรกิจของคนต่างด้าว ได้อนุญาตให้คนต่างด้าวประกอบธุรกิจในประเทศไทยจำนวน 26 ราย เงินลงทุนในการประกอบธุรกิจ 2,229 ล้านบาท และมีการจ้างงานคนไทย 354 คนซึ่งธุรกิจที่ได้รับอนุญาตได้แก่ 1.ธุรกิจบริการ จำนวน 16 ราย (คิดเป็น 61% ของธุรกิจที่ได้รับอนุญาต) มีเงินลงทุนจำนวน 1,945 ล้านบาท ส่วนใหญ่เป็นบริการให้แก่บริษัทในเครือ/ในกลุ่มเกี่ยวกับการให้กู้ยืมเงิน บริการทางบัญชีและให้คำปรึกษาแนะนำด้านการบริหารจัดการ เป็นต้น ประเทศที่ได้รับอนุญาตได้แก่ สาธารณรัฐประชาชนจีน ฟินแลนด์ ญี่ปุ่น สิงคโปร์ เขตบริหารพิเศษฮ่องกง เนเธอร์แลนด์ และสหรัฐอเมริกา
2.ธุรกิจสำนักงานผู้แทน/สำนักงานภูมิภาค จำนวน 8 ราย (31% ของธุรกิจที่ได้รับอนุญาต) มีเงินลงทุนจำนวน 30 ล้านบาท ส่วนใหญ่เป็นการรายงานความเคลื่อนไหวทางธุรกิจเกี่ยวกับสภาวะเศรษฐกิจ การผลิต การตลาด การลงทุน ตลอดจนความต้องการใช้สินค้าและบริการต่างๆ ในประเทศไทยให้สำนักงานใหญ่ทราบ ประเทศที่ได้รับอนุญาต ได้แก่ ญี่ปุ่น ออสเตรเลีย สาธารณรัฐเกาหลี สิงคโปร์ และสหราชอาณาจักร
3.คู่สัญญากับภาครัฐ/รัฐวิสาหกิจ จำนวน 2 ราย (คิดเป็น8% ของธุรกิจที่ได้รับอนุญาต) มีเงินลงทุนจำนวน 254 ล้านบาท ได้แก่ บริการด้านวิศวกรรม จัดหาวัสดุอุปกรณ์ ก่อสร้างและติดตั้งแท่นขุดเจาะน้ำมัน และบริการให้คำปรึกษาแนะนำ ควบคุม และบริหารจัดการโครงการก่อสร้างสถานีรับจ่ายก๊าซธรรมชาติเหลว ประเทศที่ได้รับอนุญาต คือ ญี่ปุ่น
ทั้งนี้ ในเดือนมีนาคม 2557 จำนวนธุรกิจที่ได้รับอนุญาตเพิ่มขึ้นจากเดือนก่อน18% และเงินลงทุนเพิ่มขึ้น 21% และเมื่อเปรียบเทียบกับเดือนเดียวกันกับปีก่อนปรากฏว่า จำนวนธุรกิจที่ได้รับอนุญาตลดลง 26 % และเงินลงทุนเพิ่มขึ้น34 % เนื่องจากในปี 2557 มีสถานการณ์การชุมนุมทางการเมือง ซึ่งอาจทำให้คนต่างด้าวมายื่นขออนุญาตลดลง
โดยไตรมาสแรกของปี 2557 (มกราคม-มีนาคม 2557) คณะกรรมการฯ ได้อนุญาต ให้คนต่างด้าวประกอบธุรกิจในประเทศไทยแล้วจำนวน 86 ราย มีเงินลงทุนทั้งสิ้น 4,815 ล้านบาท และเมื่อเปรียบเทียบกับช่วงเดียวกันของปีก่อนปรากฏว่า จำนวนธุรกิจที่ได้รับอนุญาตลดลง 13% และเงินลงทุนเพิ่มขึ้น 32%
MThai News
