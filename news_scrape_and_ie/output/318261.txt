ผ.อ.สำนักงานสลากกินแบ่งฯ ร้องขอหน่วยงานที่เกี่ยวข้องและทุกฝ่ายร่วมตรวจสอบอุปกรณ์ออกหวย ด้าน “คงเดช”ชี้ไม่เคยถ่ายคลิ๊ปสาธิตการล็อกเลข

พล.ต.ต.อรรถกฤษณ์ ธารีฉัตร ผู้อำนวยการสำนักงานสลากกินแบ่งรัฐบาล กล่าวว่า  นายคงเดช ผู้ออกแบบเครื่องออกรางวัลดังกล่าว โทรศัพท์ทางไกลมาชี้แจงว่าไม่เคยสาธิตการล็อกเลขแต่อย่างใด เพราะเป็นการลดความน่าเชื่อถือของอุปกรณ์ออกรางวัล ซึ่งเป็นผู้ออกแบบและยังกระทบต่อวิชาชีพและสถาบันเทคโนโลยีพระจอมเกล้าเจ้าคุณทหารลาดกระบังอีกด้วย ยืนยันว่าคลิปดังกล่าวเป็นการสาธิตเวทีสัมมนาในต่างประเทศจากองค์กรต่อต้านการพนัน และนำคลิปวิดีโอเพียงบางส่วนมาตัดต่อ
สำหรับการสั่งให้ทำการศึกษาอุปกรณ์ออกรางวัล ยืนยันว่า ไม่ได้เปลี่ยนอุปกรณ์ออกรางวัล แต่เป็นการศึกษาเพื่อนำอุปกรณ์มาออกรางวัลเพิ่มเติม โดยจะนำอุปกรณ์ออกรางวัลอัตโนมัติจากยุโรปมาร่วมออกรางวัลแต่ละครั้ง สำหรับการออกรางวัลเลขท้ายและรางวัลที่ 1 เนื่องจากอุปกรณ์การออกรางวัลจากยุโรปใช้กันมากในแถบเอเชีย ทั้งสิงคโปร์ มาเลเซีย กัมพูชา ลาว ดังนั้นเมื่อนำมาออกรางวัลที่ 1 จะให้ประธานคณะกรรมการผู้ออกรางวัลแต่ละงวดจับสลากว่าจะใช้อุปกรณ์ประเภทไหน ประเทศไหน เพราะมีหลายเครื่อง ปัจจุบันการออกรางวัลที่ 1 ใช้อุปกรณ์จากลาดกระบังเป็นผู้ออกแบบ คาดว่าจะหาข้อสรุปแนวทางดังกล่าวในช่วง 3-4 เดือน
ทั้งนี้  วันที่ 27 มีนาคมนี้ ช่วงบ่าย สำนักงานสลากฯ เตรียมเชิญสื่อมวลชน หน่วยงานที่เกี่ยวข้องมาร่วมสังเกตการณ์และตรวจอุปกรณ์การออกรางวัล เพื่อตรวจจับรังสีต่างๆ ทั้งสำนักงานปรมาณู และ EOD เพื่อเรียกความเชื่อมั่นของระบบการออกรางวัลของสำนักงานฯ ให้กลับคืนมา ที่โรงแรมรามาการ์เด้นส์
MThai News
