“ธนวรรธน์ พลวิชัย” ม.หอการค้าไทย ชี้เศรษฐกิจไทยไตรมาส 2 มีโอกาสฟื้นตัว เดือน พ.ค. เติบโต 2.5% ภายหลังหลังไม่ต่ออายุพ.ร.ก.ฉุกเฉิน แต่ไตรมาสแรกติดลบ 1%

นายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย กล่าวว่า สถานการณ์การเมือง มีแนวโน้มคลี่คลายลง  หลังรัฐบาลยกเลิกประกาศใช้ พ.ร.ก.ฉุกเฉิน และหากจัดตั้งรัฐบาลได้ในเดือนพฤษภาคมนี้ เศรษฐกิจมีโอกาสสูงถึง 65% ที่จะขยายตัว 2.5% แต่หากไม่สามารถจัดตั้งรัฐบาลใหม่ได้ในครึ่งปีแรก งบประมาณปี 2558 ล่าช้า เศรษฐกิจอาจไม่ขยายตัว หรือหากทั้งปีนี้ยังไม่มีรัฐบาลใหม่เกิดขึ้นและการชุมนุมทางการเมืองเกิด เหตุการณ์ปะทะรุนแรงเศรษฐกิจอาจติดลบ 1%
ศูนย์พยากรณ์เศรษฐกิจ และธุรกิจ มหาวิทยาลัยหอการค้าไทย ยังมองว่า เศรษฐกิจไทยจะเริ่มเห็นสัญญาณการฟื้นตัวในช่วงปลายไตรมาส 2 จากภาคการท่องเที่ยว และการบริโภคที่น่าจะขยายตัวดีขึ้น หลังยกเลิก พ.ร.ก.ฉุกเฉิน และส่งผลให้เศรษฐกิจในทุกภูมิภาคขยายตัวดีขึ้น จากไตรมาสแรกที่เศรษฐกิจทุกภูมิภาคขยายตัวลดลง โดยเฉพาะธุรกิจขยายเล็กและขนาดกลางที่ติดลบ 1% ในไตรมาสแรก ต่ำสุดในรอบ 5 ปี ขณะที่ชาวนายังไม่ได้รับเงินจากการเข้าร่วมโครงการรับจำนำข้าว ราคายางพาราตกต่ำ ทำให้เกษตรกรไม่มีเงินใช้จ่าย ความเชื่อมั่นผู้บริโภคและนักธุรกิจลดลง
แต่อย่างไรก็ตาม การจัดเลือกตั้งรัฐบาลที่ยังไม่สำเร็จ ทำให้เศรษฐกิจไทยสูญเสียรายได้ในช่วงครึ่งปีแรก 4.2 แสนล้านบาท โดยเฉพาะ การลงทุนโครงการบริหารจัดการน้ำและพระราชบัญญัติลงทุนในโครงสร้างพื้นฐานวงเงิน 2 ล้านล้านบาทที่สะดุดหยุดลง ทำให้สูญเม็ดเงินในปีนี้ 1 แสนล้านบาท  โดยคาดว่าเศรษฐกิจไทยในไตรมาสแรกจะติดลบ 1% เป็นไตรมาสที่ขยายตัวต่ำกว่า 1% เป็นครั้งที่ 3 ในประวัติศาสตร์นับจากปี 2540
MThai News
