แบงก์ชาติ และ ฟิทช์ เรทติ้งส์ประสานเสียง ศักยภาพทางเศรษฐกิจไทยมีปัญหา และหากยังตั้งรัฐบาลใหม่ไม่ได้ ความน่าเชื่อถือของต่างชาติต่อไทยลดลงอีกแน่นอ

นางรุ่ง มัลลิกะมาส โฆษกธนาคารแห่งประเทศไทย (ธปท.) กล่าวว่า ในวันนี้ (21 มี.ค.) ธปท. จะประกาศตัวเลขประมาณการเศรษฐกิจไทยปีนี้ใหม่ ซึ่งตัวเลขที่จะประกาศออกมา ยอมรับว่า เป็นตัวเลขการเติบโตที่ต่ำกว่าศักยภาพทางเศรษฐกิจของไทย ซึ่งศักยภาพเศรษฐกิจไทยในอดีตเคยพูดกันที่ 4-5%
“เราก็ยอมรับว่าเศรษฐกิจไทยปีนี้คงไม่สามารถเติบโตได้ตามศักยภาพ ซึ่งเป็นสาเหตุที่ทำให้การดำเนินนโยบายการเงินของไทย ต้องผ่อนคลาย โดยตัวเลขศักยภาพที่พูดถึงกันในอดีตอยู่ที่ 4-5% เพียงแต่ตัวเลขนี้สามารถปรับเปลี่ยนได้ โดยอยู่ที่ว่าเรามีการลงทุนมากน้อยแค่ไหน”  นางรุ่งกล่าว
นายแอนดรู โคลคูฮูน หัวหน้ากลุ่มจัดอันดับเครดิตประเทศในภูมิภาคเอเชียแปซิฟิก ของ ฟิทช์ เรทติ้งส์ หรือ ฟิทช์ สถาบันจัดอันดับชั้นนำจากยุโรป ให้ความเห็นเกี่ยวกับ ปัญหาการเมืองไทยที่เกิดขึ้นยืดเยื้อ และมีแนวโน้มลากยาวจนถึงครึ่งหลังของปีนี้ อาจทำให้ฟิทช์ต้องประเมินเรทติ้ง ความน่าลงทุนและแนวโน้มประเทศไทยใหม่ และหากมีรัฐบาลที่ไม่สามารถจัดทำงบประมาณปี 2558 ให้เกิดผลสำเร็จในทางปฏิบัติได้ จะส่งผลเชิงลบต่ออันอับความน่าเชื่อถือของไทยได้
นอกจากนี้ หากผ่านไปถึงเดือนส.ค. และยังไม่มีรัฐบาล หรือไม่มีรัฐสภา ที่มีความพร้อมสามารถดำเนินการจัดทำงบประมาณปี 2558 ให้เกิดผลสำเร็จในทางปฏิบัติ ส่งผลให้อันดับความน่าเชื่อถือมีผลกระทบเชิงลบมากมายต่อการเติบโต และยังจะส่งสัญญาณเป็นลบ เกี่ยวกับเสถียรภาพทางการเมืองเป็นพื้นฐานของประเทศด้วย
ทั้งนี้ ฟิทช์ และ มูดี้ส์ ยังคงเรทติ้ง ให้ไทยไม่เปลี่ยนแปลง จากแนวโน้มให้มีเสถียรภาพ พร้อมเห็นว่าโครงสร้างพื้นฐานทางเศรษฐกิจของไทยยังแข็งแกร่ง ขณะเดียวกันเตือนว่ามีความเสี่ยงหลายอย่างเกิดกับความน่าเชื่อถือของประเทศ หากภาวะชะงักงันทางการเมืองยังเกิดขึ้นต่อเนื่อง และสัปดาห์นี้เพิ่งมีการยกเลิกใช้ประกาศพ.ร.ก.ฉุกเฉินในกรุงเทพฯ เพื่อสร้างความเชื่อมั่นให้นักท่องเที่ยว หลังจากจำนวนนักท่องเที่ยวลดลง และวันนี้ศาลรัฐธรรมนูญจะพิจารณาตัดสินว่าการจัดการเลือกตั้งทั่วไปเมื่อวันที่ 2 ก.พ. ปีนี้เป็นโมฆะหรือไม่
MThai News
