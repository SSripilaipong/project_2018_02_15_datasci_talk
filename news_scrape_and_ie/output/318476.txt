ปตท.แจกแจง ต้องปิดซ่อมบำรุงแหล่งก๊าซสิริกิติ์ 22 – 30 มี.ค.อาจกระทบบริการก๊าซ NGV ภาคเหนือตอนบน ผู้ใช้รถควรวางแผนการใช้รถให้ดี

นายนพดล ปิ่นสุภา ผู้ช่วยกรรมการผู้จัดการใหญ่ บมจ. ปตท. (PTT) เผยว่า ช่วงระหว่างวันที่ 22 – 30 มีนาคม 2557 ผู้ผลิตก๊าซธรรมชาติแหล่งสิริกิติ์ จังหวัดกำแพงเพชร มีกำหนดเปลี่ยนระบบอุปกรณ์ควบคุมการปฏิบัติงานและความปลอดภัยใหม่ เนื่องจากระบบที่ใช้งานอยู่ครบอายุการใช้งานทำให้ไม่สามารถจ่ายก๊าซธรรมชาติให้กับสถานีจ่ายก๊าซฯ หลักลานกระบือ จังหวัดกำแพงเพชร ได้ตามปกติ ส่งผลกระทบต่อการให้บริการเติมก๊าซ NGV ของสถานีบริการ จำนวนทั้งหมด 24 แห่ง ครอบคลุม 12 จังหวัด ในพื้นที่ภาคเหนือตอนบน
ทั้งนี้ ปตท. ได้มีแผนบรรเทาผลกระทบดังกล่าว โดยการจัดสรรก๊าซและจัดส่งก๊าซฯ จากสถานีจ่ายก๊าซฯ หลัก ในจังหวัดปทุมธานี และสมุทรปราการมาให้บริการกับผู้ใช้รถ NGVในพื้นที่ภาคเหนือตอนบน แต่ด้วยระยะทางขนส่งที่ไกล และใช้เวลาในการขนส่งก๊าซที่มากขึ้น ทำให้ปริมาณก๊าซที่สถานีบริการลดลงกว่าช่วงปกติ นอกจากนี้ ด้วยปริมาณก๊าซฯที่จำกัด  ปตท. จำเป็นต้องปิดสถานีบริการ NGV รวม 4 แห่งในจังหวัดพิษณุโลก ตาก เชียงใหม่ และเชียงราย เป็นการชั่วคราว
“จากอุปกรณ์หลักต่างๆ ได้ผ่านการใช้งานเป็นเวลานาน ผู้ผลิตก๊าซธรรมชาติแหล่งสิริกิติ์จึงจำเป็นต้องทำการบำรุงรักษาอุปกรณ์เพื่อให้คงมาตรฐานและประสิทธิภาพในการจ่ายก๊าซซึ่งเมื่อดำเนินการซ่อมบำรุงแล้วเสร็จ ปตท. จะเร่งจัดส่งก๊าซฯ เพื่อให้บริการแก่ผู้ใช้รถ NGV ได้ตามปกติในทันที”นายนพดลกล่าว
อย่างไรก็ตาม ปตท. ขอความร่วมมือผู้ใช้รถ NGV วางแผนการใช้ก๊าซ NGV ในช่วงเวลาดังกล่าว และหากเป็นรถเชื้อเพลิงสองระบบ กล่าวคือ ใช้ได้ทั้งน้ำมันหรือก๊าซ NGV ขอให้ใช้น้ำมันเชื้อเพลิงเป็นการทดแทน  โดย ปตท. ได้ประชาสัมพันธ์ให้ผู้ใช้รถ NGV ได้ทราบล่วงหน้า ณ สถานีบริการในพื้นที่ภาคเหนือ ตั้งแต่เดือนกุมภาพันธ์ที่ผ่านมา
MThai News
