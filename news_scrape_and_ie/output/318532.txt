“กรุงศรี SME” เผยจุดแข็งผู้ถือหุ้นใหญ่ หนุนส่งธุรกิจซัพพลายเชน ผ่านเครือข่าย MUFG มั่นใจสินเชื่อเชื่อมโยงในอุตสาหกรรมยานยนต์ และเครื่องใช้ไฟฟ้า สร้างอัตราเติบโตแก่ธรนาคารอีก 12.4%

นายสยาม ประสิทธิศิริกุล ประธานคณะเจ้าหน้าที่ด้านลูกค้าธุรกิจ SME ธนาคารกรุงศรีอยุธยา กล่าวว่า กรุงศรี SME มีแผนที่จะเพิ่มส่วนแบ่งการตลาดไปสู่กลุ่มธุรกิจที่มีความเชื่อมโยงเกี่ยวข้องต่อเนื่องกันเป็นห่วงโซ่ หรือซัพพลาย เชน ทั้งของไทย ญี่ปุ่น และบริษัทข้ามชาติอื่นๆ ด้วยการนำประโยชน์จากเครือข่ายระดับโลก โดยผู้ถือหุ้นใหญ่เชิงกลยุทธ์ รายใหม่ของกรุงศรี คือธนาคารแห่งโตเกียว-มิตซูบิชิ ยูเอฟเจ (BTMU) ซึ่งถือหุ้น 100% โดย มิตซูบิชิ ยูเอฟเจ ไฟแนนเชียล กรุ๊ป (MUFG)  และจุดแข็งของธุรกิจในเครือด้านสินเชื่อรายย่อยทั้งกรุงศรี ออโต้ และ กรุงศรี คอนซูมเมอร์ มาช่วยสร้างความเติบโตให้ลูกค้า
โดยการเพิ่มประสิทธิภาพในขั้นตอนการพิจารณาอนุมัติสินเชื่อให้สะดวกรวดเร็วขึ้น มั่นใจว่าการผนึกกำลังของกรุงศรี และ MUFG ในการสนับสนุนผู้ประกอบการ SME อย่างครบวงจรตลอดห่วงโซ่ของธุรกิจ จะผลักดันให้ กรุงศรี SME เติบโตประมาณ 12.4% ตามเป้าหมายที่ตั้งไว้”
ทั้งนี้อุตสาหกรรมที่มีความเชื่อมโยงต่อเนื่องกันเป็นซัพพลายเชน และโดดเด่นมากคือ กลุ่มธุรกิจยานยนต์ และกลุ่มธุรกิจเครื่องใช้ไฟฟ้า โดยตัวเลขของบีโอไอ ระบุว่า ปี 2555 มีบริษัทญี่ปุ่นมาลงทุนในประเทศไทยสูงถึง 761 โครงการ คิดเป็นมูลค่าลงทุนกว่า 3.48 แสนล้านบาท โดยลงทุนในอุตสาหกรรมผลิตภัณฑ์เหล็ก และเครื่องจักรราว 49% และลงทุนในอุตสาหกรรมเครื่องใช้ไฟฟ้าและอิเล็กทรอนิกส์ราว 25% รวมการลงทุนในอุตสาหกรรมทั้งสองจำนวน 479 โครงการจากทั้งหมด 761 โครงการ
นอกจากนั้นประเทศไทยเป็นผู้ส่งออกผู้รายใหญ่ทั้งระดับภูมิภาคและโลกผลิตภัณฑ์ในกลุ่มเครื่องใช้ไฟฟ้าและอิเล็กทรอนิกส์ราว 2.69 ล้านล้านบาท และในกลุ่ม ยานยนต์และชิ้นส่วนยานยนต์ราว 1.9 ล้านล้านบาท หรือคิดเป็นราว 38% ของ GDP ของประเทศ
MThai News
