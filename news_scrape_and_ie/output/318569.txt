“SUTHA”หุ้นเข้าใหม่ในตลาดหุ้น ราคาขายครั้งแรก 3.70 บาท ต่อหุ้น โบรกเกอร์ชี้อนาคตดี เพราะเป็นผู้ผลิตปูนขาว และแคลเซียม

นายชัยภัทร ศรีวิสารวาจา ประธานกรรมการบริหาร บล. เคที ซีมิโก้  ในฐานะที่ปรึกษาทางการเงินในการนำหุ้นเข้าจดทะเบียนในตลาดหลักทรัพย์แห่งประเทศไทย (SET) และผู้จัดการการจัดจำหน่ายและรับประกันการจำหน่ายหุ้นสามัญเพิ่มทุนของบริษัทสุธากัญจน์ จำกัด (มหาชน) หรือ SUTHA เผยว่า ได้กำหนดราคาหุ้นไว้ที่ 3.70 บาทต่อหุ้น ซึ่งกำหนดราคาให้ส่วนลดมากกว่า 20% จากราคาที่นักวิเคราะห์ให้ ซึ่งเงินที่ได้จากการระดมทุนรวม 277.5 ล้านบาท
รวมถึงพื้นฐานที่แข็งแกร่งของบริษัท การเติบโตที่มั่นคงในอนาคต รวมถึงราคา IPO ที่กำหนดอย่างเหมาะสม สามารถดึงดูดความสนใจของนักลงทุนได้ ซึ่งขณะนี้ทางนักลงทุนสถาบันได้แสดงความประสงค์ที่จะจองซื้อหุ้นดังกล่าวแล้ว
“มั่นใจว่าหุ้น IPO ของ SUTHA จะได้รับการตอบรับเป็นอย่างดีจากนักลงทุนทั่วไปและนักลงทุนสถาบัน เพราะเป็นหุ้นปูนขาวบริษัทแรก และมีโอกาสการเติบโตในไทยและภูมิภาคอาเซียน รวมถึงผลการดำเนินงานที่แข็งแกร่ง ในขณะที่มีการกำหนดราคาที่เหมาะสม และเม็ดเงินระดมทุนที่ได้จำนวน 277.5 ล้านบาทใช้ในการลงทุนขยายธุรกิจ ซึ่งสร้างการเติบโตของรายได้ กำไรในอนาคต ของบริษัทในระยะ 3-5 ปีข้างหน้า”  นายชัยภัทรกล่าว
สำหรับในปี 2556 บริษัทฯ มีรายได้รวม 857.14 ล้านบาท มีกำไรสุทธิที่ 100.88 ล้านบาท คิดเป็นอัตรากำไรสุทธิ 11.77% โดยตั้งเป้ารายได้ปี 2557 เติบโตร้อยละ12-15 ขณะเดียวกันกำไรสุทธิจะเติบโตจากปีก่อนด้วย ซึ่งสาเหตุหลักการเติบโตของรายได้ กำไร มาจากการขยายฐานลูกค้าทั้งในประเทศและต่างประเทศ
นายเชิดเกียรติ มนต์เสรีนุสรณ์ ประธานกรรมการ บริษัท สุธากัญจน์ จำกัด (มหาชน) หรือ SUTHAผู้ผลิตและจำหน่ายสินค้า ปูนขาวร้อน (Quicklime) รายใหญ่ของประเทศและมีประสบการณ์มากว่า 10 ปี รวมทั้งแคลเซียมคาร์บอเนต ที่มีการใช้ในหลากหลายอุตสาหกรรม อาทิ อุตสาหกรรมเหล็ก กระดาษ น้ำตาล เป็นต้น
นอกจากนี้ โครงการลงทุนในอนาคตที่สำคัญ ประกอบด้วย ขยายกำลังการผลิตแคลเซียมไฮดรอกไซด์ หรือปูนไฮเดรต เป็น 91,900 ตันต่อปี การลงทุนระบบและเครื่องบดถ่านหินชนิดระเหยง่าย (High Volatile) โครงการลงทุนในกิจการที่เกี่ยวข้องกับธุรกิจปูนขาวทั้งภายในประเทศและต่างประเทศ โดยเฉพาะที่อินโดนีเซีย ซึ่งมีโอกาสที่จะเป็นผู้จัดหาเครื่องจักรและอุปกรณ์การผลิตปูนขาว
MThai News
