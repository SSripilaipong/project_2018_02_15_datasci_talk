“สมาคมผู้เลี้ยงสุกร” หมูเจอโรคระบาด ส่งผลหมูหายเดือนละ 200,000 ตัว ยินดีตรึงราคาหน้าฟาร์ม 75 บาทต่อ กก. แต่ราคาหมูหน้าเขียง 150-155 บาทต่อกก. กระทรวงพาณิชย์ แจงเดือน พ.ค.จะเข้าสู่ภาวะปกติ

นายกิดดิวงศ์ สมบุญธรรม เลขาธิการสมาคมผู้เลี้ยงสุกรแห่งชาติ เปิดเผยว่า ขณะนี้สุกรหายจากตลาดในประเทศเดือนละ 200,000 ตัว จากเดิมอยู่ในระบบ 1.2 ล้านตัว เหลือเพียง 1 ล้านตัว  เนื่องจากได้รับผลกระทบจากสภาพอากาศร้อนทำให้หมูเป็นโรค ประกอบกับใกล้ช่วงเทศกาลเช็งเม้ง และเทศกาลสงกรานต์  ที่มีความต้องการบริโภคมากขึ้น อย่างไรก็ตามผู้เลี้ยงจะพยายามตรึงราคาหน้าฟาร์มไว้ไม่เกิน 75 บาทต่อ กก. เพื่อช่วยบรรเทาภาวะค่าครองชีพ ตามที่กระทรวงพาณิชย์ได้ขอความร่วมมือไว้
ราคาหมูเป็นหน้าฟาร์มขณะนี้ขยับขึ้นมาอยู่ที่ประมาณ 70-75 บาทต่อกก.  ซึ่งราคาดังกล่าวถือว่าเป็นราคาสูงสุดแล้ว เนื่องจากจำนวนหมูหายไปจากระบบกว่า 10%  จากปกติที่ต้องมีปริมาณหมู 1.2 ล้านตัวต่อเดือน ลดลงเหลือเพียง 1 ล้านตัวต่อเดือน
ทั้งนี้ราคาเนื้อหมูหน้าเขียงสูงสุด ไม่น่าปรับขึ้นไปถึง 160 บาทต่อกก. แต่น่าจะอยู่ที่ประมาณ 150-155 บาทต่อกก.  ยกเว้นเนื้อหมูตัดแต่ง หรือขายในตลาดเฉพาะ ราคาอาจจะปรับขึ้นตามต้นทุนแต่ยืนยันว่า ราคาหน้าฟาร์มที่ 75 บาทต่อกก. ไม่ทำให้ผู้เลี้ยงสุกรขาดทุน
นายยรรยง พวงราช  รมช.พาณิชย์ กล่าวภายหลังการลงพื้นที่ ตรวจสอบราคาหมูขายปลีก หมูเป็นหน้าฟาร์ม จังหวัดนครปฐมว่า สถานการณ์ราคาเนื้อหมูจะเข้าสู่ภาวะปกติได้ในเดือน พ.ค. 2557 หลังจากในช่วงนี้ราคาแพงมากจากผลผลิตหมูลดลง สภาพอากาศร้อน  โรคระบาด และต้นทุนปรับเพิ่มสูงขึ้น  แต่กระทรวงพาณิชย์จะเร่งดูแลราคาทั้งระบบเพื่อลดความเดือดร้อนแก่ผู้บริโภค โดยขอความร่วมมือห้างค้าปลีกสมัยใหม่ ทั้งบิ๊กซี และโลตัส จำหน่ายเนื้อหมูราคาถูก ขายกิโลกรัมละ 118 บาท และสั่งให้ค้าภายในจังหวัดทั่วประเทศ นำเนื้อหมูราคาถูกมาจำหน่าย ในราคา 120-130 บาทต่อกิโลกรัม ตลอดเดือน เม.ย.นี้
MThai News
