“พาณิชย์”รับมอบเงิน 3 แสนบาท จากสมาคมอัญมณีและเครื่องประดับ นำเข้ากองทุนร่วมใจช่วยเหลือชาวนา ขณะที่ชาวนาที่กระทรวงพาณิชย์มาชุมนุมกันบางตา แต่ยืนยันอยู่จนกว่าได้เงินครบ

นางศรีรัตน์ รัษฐปานะ ปลัดกระทรวงพาณิชย์ เปิดเผยว่า วันนี้ (24 มี.ค.) ได้รับมอบเงินบริจาคช่วยเหลือชาวนา ผ่านกองทุนร่วมใจช่วยเหลือชาวนา (กระทรวงพาณิชย์) จำนวน 300,000 บาท จากนายสมชาย พรจินดารักษ์ ประธานสมาพันธ์อัญมณีเครื่องประดับและโลหะมีค่าแห่งประเทศไทย และนายกสมาคมผู้ค้าอัญมณีและเครื่องประดับ และนายเกษม นิทัศนจารุกุล เลขาธิการสมาคมผู้ค้าอัญมณีไทยและเครื่องประดับ
สำหรับบรรยากาศการชุมนุมของกลุ่มชาวนาที่กระทรวงพาณิชย์ ค่อนข้างเงียบเหงา มีชาวนาอยู่จำนวนน้อย เนื่องจากส่วนใหญ่ได้กลับบ้านไปดูแลนาของตัวเอง แต่จากการสอบถามนายระวี รุ่งเรือง ประธานเครือข่ายชาวนาไทย ได้ยืนยันว่า จะปักหลักชุมนุมจนกว่าจะได้เงินจำนำข้าวครบทั้งหมด
ส่วนการเคลื่อนไหวในวันนี้ ชาวนาไม่มีกิจกรรมอะไร แต่วันพรุ่งนี้ (25 มี.ค.) จะไปที่เวทีแจ้งวัฒนะ เนื่องจากหลวงปู่พุทธอิสระจะนำเครื่องสีข้าวมาช่วยชาวนาสีข้าวเปลือกทำข้าวสารบรรจุถุงเพื่อจำหน่าย หาเงินมาช่วยเหลือชาวนา ซึ่งเป็นคนละส่วนกับที่ชาวนาได้ดำเนินการก่อนหน้านี้
MThai News
