บล.เคทีบี ชี้เป้าหุ้นกลุ่มยานยนต์ ให้น้ำหนักการลงทุนปานกลาง เล็งหุ้น AH, STANLY และเก็งกำไรหุ้น SAT

บล.เคทีบี วิเคราะห์หุ้นกลุ่มยานยนต์ โดยให้น้ำหนักการลงทุนปานกลาง (Neutral) ซึ่ง ส.อ.ท. ประมาณการยอดการผลิตรถยนต์ปี 2557 อยู่ที่ระดับ 2.4 ล้านคัน เพราะยังมองว่าอุตสาหกรรมยานยนต์ มีแนวโน้มเติบโตตามทิศทางเศรษฐกิจของประเทศ ซึ่งหมายถึงหาก GDP ในประเทศไทยมีการปรับประมาณการลดลงก็อาจส่งผลต่อภาพการขยายตัวของอุตสาหกรรมยานยนต์ได้ตามลำดับ 
ประกอบกับดัชนีความเชื่อมั่นอุตสาหกรรมในเดือน ก.พ. 57 ยังไม่ฟื้นตัว เนื่องจากขาดปัจจัยกระตุ้นหลัก ส่งผลให้การบริโภคในประเทศชะลอตัวต่อเนื่อง ทั้งนี้ ปัจจัยสำคัญที่ส่งผลต่อความเชื่อมั่นผู้ประกอบการลดลงมา จากแนวโน้มต้นทุนการผลิตเพิ่มขึ้นประกอบกับแนวโน้มยอดขายหดตัว
ทั้งนี้ ส.อ.ท. คาดการสัดส่วนการผลิตรถยนต์เพื่อจำหน่ายในประเทศ และส่งออกในปี 2557 ในสัดส่วน 50: 50 (ในปี 2556 สัดส่วนการจำหน่ายรถยนต์ในประเทศ และการส่งออกอยู่ที่ 54 : 46 ) ซึ่งมีแนวโน้มยอดการผลิตรถยนต์โดยรวมอาจหดตัวในปี 2557
โดยงานแสดงรถยนต์ บางกอก อินเตอร์เนชัลแนล มอเตอร์ โชว์ 2014 ครั้งที่ 35  ซึ่งจัดระหว่างวันที่ 26 มี.ค. – 6 เม.ย. 2557 รวม 12 วัน ที่ อิมแพ็ค เมืองทองธานี ผู้จัดงานคาดว่า จะมีผู้เข้าชมและมียอดจองรถยนต์เพิ่มขึ้น แต่บล.เคทีบีมองว่า การจัดงานส่งผลต่อจิตวิทยาการลงทุนในระยะสั้นเท่านั้น และไม่ได้ส่งผลต่อผลการดำเนินงานต่อบมจ.ในการผลิตชิ้นส่วนยานยนต์มากนัก เพราะภาวะเศรษฐกิจในประเทศยังไม่ฟื้นตัว จากสถิติการจัดงานในปีที่ผ่านมามียอดจองรถยนต์รวมภายในงานจำนวน 40,834 คัน
บล.เคทีบี แนะนำการลงทุนกลุ่มยานยนต์ปานกลาง (Neutral) น่าเก็บที่สุดในกลุ่มคือ หุ้น AH, STANLY และ  เก็งกำไรหุ้น SATซึ่งมองว่าอุตสาหกรรมยานยนต์ไทยได้ผ่านจุดสูงสุดสำหรับยอดการผลิต และยอดจำหน่ายรถยนต์ไปแล้วในปี 2555 ซึ่งความท้าทายต่อไปของอุตสาหกรรมยานยนต์ไทยคือ การผลิตรถยนต์ให้ได้ 3 ล้านคัน ในอีก 4 ปีข้างหน้า (ปี 2560)
ทั้งนี้ปัจจัยสำคัญอีกประการหนึ่งช่วยหนุนให้โตตามเป้าหมาย คือ โครงการส่งเสริมการลงทุน อีโคคาร์ เฟส 2 ในปี 2557 กลุ่มยานยนต์ยังขาดปัจจัยกระตุ้นจากภาครัฐในระยะสั้นแต่ระยะยาวมีแนวโน้มการเติบโตที่ดี โดยคาดว่าแนวโน้มการเติบโตของกลุ่มยานยนต์ในปี 2557 หดตัวลงจากปี 2556 ในระดับ 2%เทียบกับปีก่อน โดยปัจจัยส่งออกเป็นตัวหนุนให้เติบโต
หุ้น STANLY มีจุดเด่นจากงานผลิตหลอดไฟรถยนต์ให้กับอีโคคาร์ครบทุกค่าย มีส่วนแบ่งตลาดประมาณ 55% สำหรับรถยนต์ และ 90% สำหรับรถจักรยานยนต์ อีกทั้งยังได้ประโยชน์จากมีคำสั่งผลิตหลอดไฟรถยนต์สำหรับค่ายผู้ผลิตรถยนต์โมเดลใหม่ในปี 2557-58 และ SAT มีจุดเด่นจากการผลิตชิ้นส่วนยานยนต์ใหกับรถกระบะมากที่สุด และมีส่วนแบ่งตลาดสำหรับชิ้นส่วนรถกระบะที่ 
ระดับ 80-85%
ในขณะที่หุ้น AH การตัดขาดทุนด้อยค่าในค่าความนิยมในบริษัทย่อยออกไปจะช่วยส่งผลดีต่อการดำเนินงานในระยะยาวได้และแนวโน้มผลประกอบการบริษัทร่วม (JV) เริ่มเห็นผลในปี 2558 เป็นต้นไป โดยเราให้ราคาเหมาะสมของ  AH ที่ราคา 20.30 บาท STANLY ที่ราคา 235 บาท และSAT อยู่ที่ 20.30 บาท  ตามลำดับ
Mthai News
