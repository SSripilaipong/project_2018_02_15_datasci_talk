กรมโรงงานฯ หารือออกกฏหมาย คุมขยะอิเล็กทรอนิกส์ ตะลึงมียอดสะสม 20ล้านเครื่องต่อปี หวังคัดแยกขยะตามมาตรฐาน

นายณัฐพล ณัฏฐสมบูรณ์ อธิบดีกรมโรงงานอุตสาหกรรม(กรอ.) เผยว่า ได้หารือร่วมกับกรมควบคุมมลพิษ กระทรวงทรัพยากรธรรมชาติและสิ่งแวดล้อม เพื่อผลักดันการออกกฎหมายเกี่ยวกับการจัดการซากผลิตภัณฑ์เครื่องใช้ไฟฟ้าและอุปกรณ์อิเล็กทรอนิกส์ เนื่องจากขณะนี้การคัดแยกอุปกรณ์อิเล็กทรอนิกส์ และเครื่องใช้ไฟฟ้าตามบ้านเรือน คัดแยกโดยคนเก็บของเก่า หรือพวกซาเล้ง ทำให้การคัดแยกขยะอิเล็กทรอนิกส์ไม่เป็นไปตามมาตรฐาน ส่งผลให้เกิดอันตรายต่อสุขภาพประชาชนในพื้นที่ได้ ขณะที่ขยะอิเล็กทรอนิกส์เพิ่มขึ้นอย่างต่อเนื่องตามความต้องการใช้ของประชาชน
โดย ปริมาณซากผลิตภัณฑ์อิเล็กทรอนิกส์และเครื่องใช้ไฟฟ้ามีแนวโน้มเพิ่มอย่างต่อเนื่องโดยเฉพาะเมื่อเริ่มมีทีวีดิจิตอล ปี 2556 มีปริมาณ 20.88 ล้านเครื่อง อาทิ โทรศัพท์มือถือ – บ้าน 9.14 ล้านเครื่อง โทรทัศน์ 2.43 ล้านเครื่อง อุปกรณ์เล่นภาพ หรือเสียง ขนาดพกพา 3.3 ล้านเครื่อง คอมพิวเตอร์ส่วนบุคคล 1.99 ล้านเครื่อง เครื่องแฟกซ์ 1.5 ล้านเครื่อง เครื่องปรับอากาศ 7.1 แสนเครื่อง ตู้เย็น 8.72 แสนเครื่องปี 2557
คาดว่ามีปริมาณซากผลิตภัณฑ์อิเล็กทรอนิกส์และเครื่องใช้ไฟฟ้า 22.08 ล้านเครื่อง ส่วนใหญ่เป็นโทรศัพท์มือถือ – บ้าน 9.75 ล้านเครื่อง ปี 2558 คาดว่า มี 23.23 ล้านเครื่อง ส่วนใหญ่เป็นโทรศัพท์มือถือ – บ้าน 10.33 ล้านเครื่อง ปี 2559 คาดว่า มีซาก 24.31 ล้านเครื่อง ส่วนใหญ่เป็นโทรศัพท์มือ – บ้าน 10.90 ล้านเครื่อง
MThai News
