“พนักงานบินไทย” ตั้งเวทีขับไล่ “อำพน” ออกจากบอร์ดหลังกลับมานั่งเป็นบอร์ดอีกครั้ง พร้อมต้อนรับ”พล.อ.อ.ประจิน” ประธานบอร์ดคนใหม่ สหภาพฯ ลั่นทบทวนตำแหน่งบอร์ด หาไม่จ่อประท้วงใหญ่

กัปตันพงศ์ภีระ ไพศาลกุลวงศ์ ผู้อำนวยการใหญ่ฝ่ายความปลอดภัย ความมั่นคง และมาตรฐานการบิน บริษัท การบินไทย จำกัด (มหาชน) กล่าวว่า พนักงานการบินไทยที่ลงมาต้อนรับมาจากหลายฝ่าย ซึ่งล้วนดีใจที่ พล.อ.อ.ประจิน ได้เป็นประธานบอร์ดคนใหม่ เพราะเป็นทหารอากาศ เข้าใจด้านการบิน และเชื่อว่าจะทำให้บริษัทกลับมามีกำไรได้อีกครั้ง ด้วยพนักงานทุกคนของ บริษัทมีความสามารถพร้อมอยู่แล้ว เหลือเพียงต้องการผู้นำที่เข้าใจปัญหาและธุรกิจการบินเท่านั้น ขณะเดียวกัน สหภาพแรงงานรัฐวิสาหกิจการบินไทยได้รวมตัวกัน เพื่อแสดงจุดยืนในการคัดค้าน นายอำพน กิตติอำพน ไม่ให้กลับมาเป็นบอร์ดอีกต่อไปด้วย
พล.อ.อ.ประจิน ได้กล่าวขอบคุณพนักงานว่า ขอยืนยันว่าจะทำหน้าที่ให้ดีที่สุด เพราะฉะนั้น อะไรที่สามารถดำเนินการให้กับองค์กรได้ จะทำอย่างเต็มที่ เพื่อให้การบินไทย กลับมาเป็นที่ภาคภูมิใจอีกครั้ง และขอให้พนักงานสามัคคีและเชื่อใจกัน หลังจากนั้น พล.อ.อ.ประจิน ได้ขึ้นไปประชุมบอร์ดตามกำหนดการ
นายดำรงค์ ไวยคณี ประธานสหภาพแรงงานการบินไทย กล่าวว่า ที่ผ่านมานายอำพนเป็นประธานบอร์ดมาถึง 5 ปี ซึ่งพนักงานเป็นที่ทราบกันดีว่า นายอำพนบริหารงานจนทำให้บริษัทเกิดความเสียหายอย่างมาก โดยปี 2556 บริษัทต้องขาดทุนกว่า 1 หมื่นล้านบาท ในขณะที่ประชุมบอร์ดเมื่อวันที่ 21 ก.พ.57 ที่ผ่านมา ได้มีมติแต่งตั้งนายอำพนกลับมาเป็นบอร์ดอีกครั้ง และจะเสนอที่ประชุมใหญ่สามัญผู้ถือหุ้นประจำปี 2557 ในวันที่ 29 เม.ย. 57
ดังนั้น หวังว่าที่ประชุมบอร์ดวันนี้ จะมีการทบทวนกรณีที่แต่งตั้งนายอำพนกลับเข้ามาบอร์ดอีก เพราะพนักงานจำนวนมากแสดงความต้องการออกมาแล้ว ซึ่งจะต้องรอฟังผลที่ประชุมบอร์ดวันนี้ ประธานคนใหม่จะเข้าใจและคงไม่ยากให้เกิดปัญหาที่รุนแรงมากขึ้น และในวันที่ 28 มี.ค.นี้สหภาพฯ จะเข้าพบกับ พล.อ.อ.ประจิน อีกครั้ง ที่กองบัญชาการกองทัพอากาศ
MThai News
