“ยุคล ลิ้มแหลมทอง” เผย มติ “พิกบอร์ด” ตรึงราคาสุกรหน้าฟาร์ม 76-78 บาท/กิโลกรัม ถึงสิ้น เม.ย.

นายยุคล ลิ้มแหลมทอง รองนายกรัฐมนตรีและรัฐมนตรีว่าการกระทรวงเกษตรและสหกรณ์ เปิดเผยภายหลังการประชุมคณะกรรมการนโยบายพัฒนาสุกร และผลิตภัณฑ์ หรือ พิกบอร์ด (PIG BOARD) ว่า ในปีที่ผ่านมา (2556) มีสุกรเข้าสู่ตลาดทั้งหมด 16.2 ล้านตัว แต่ในปีนี้คาดว่าจะมีสุกรเข้าสู่ตลาด รวม 15.8 ล้านตัว ลดลงประมาณร้อยละ 10 จากปีที่ผ่านมา เนื่องจากการระบาดของโรค PRRS และโรค PED ในลูกสุกร ทำให้มีปริมาณสุกรเข้าสู่ตลาดน้อยลงและต้นทุนการผลิตสูงขึ้น จากเดิมที่มีต้นทุนการผลิตสุกร 62 บาทต่อกิโลกรัม เป็น 65 บาทต่อกิโลกรัม และมีปริมาณสุกรออกสู่ตลาดน้อยในช่วงนี้ เนื่องจากสภาพอากาศร้อน ซึ่งปัจจุบันมีการบริโภคเนื้อสุกรวันละประมาณ 40,000 ตัวต่อวัน แต่มีปริมาณการออกสู่ตลาด 38,000 ตัวต่อวัน ส่งผลให้ราคาสุกรปรับสูงขึ้น
โดยคณะกรรมการนโยบายพัฒนาสุกรและผลิตภัณฑ์ ได้มีมติตรึงราคาขายสุกรหน้าฟาร์มที่กิโลกรัมละ 76 – 78 บาท ไปจนถึงสิ้นเดือนเมษายน ซึ่งคาดว่าจะส่งผลให้ราคาขายสุกรเนื้อแดงหน้าเขียงอยู่ที่กิโลกรัมละ 150 – 155 บาท ซึ่งสำนักงานเศรษฐกิจการเกษตร คาดว่า หลังช่วงเดือนเมษายน ราคาวัตถุดิบอาหารสัตว์อาจมีการปรับตัวสูงขึ้นจะส่งผลให้ราคาสุกรเพิ่มสูงขึ้นอีก ซึ่งคณะกรรมการนโยบายพัฒนาสุกร และผลิตภัณฑ์ จะจัดการประชุมอีกครั้งเพื่อดูแนวโน้มด้านราคาหากมีการปรับตัวสูงขึ้นอีก โดยคาดว่าอาจจัดตั้งกองทุนพัฒนาปศุสัตว์จากงบประมาณของคณะกรรมการนโยบายและมาตรการช่วยเหลือเกษตรกร (คชก.) เพื่อช่วยเหลือเกษตรกรต่อไป
สำหรับโรค PRRS และ PED เป็นโรคที่เกิดจากไวรัส ซึ่งแพร่ระบาดในต่างประเทศจำนวนมาก โดยเบื้องต้นได้กำชับให้กรมปศุสัตว์ดูแลเกษตรกร ผู้เลี้ยงสุกรในควบคุม ความปลอดภัยทางชีวภาพในฟาร์มทุกฟาร์ม การฉีดยาฆ่าเชื้อโรคเพื่อป้องกันโรคดังกล่าว และให้ตรวจสอบการใช้วัคซีนที่ลักลอบนำเข้าอย่างผิดกฎหมายเพราะนอกจากจะใช้ไม่ได้ผลแล้วยังสร้างความเสียหายต่อระบบการควบคุมโรคด้วย
MThai News
