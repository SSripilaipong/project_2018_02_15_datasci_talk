“พาณิชย์” เปิดประมูลข้าว 2.4 แสนตัน ผ่านตลาดสินค้าเกษตรล่วงหน้า เอกชน 13 ราย ยื่นซอง โชว์ตัวอย่างข้าวมาให้ผู้ร่วมประมูลตรวจสอบเรียบร้อย

กระทรวงพาณิชย์ได้เปิดให้เอกชนที่สนใจซื้อข้าวสารในสต๊อกรัฐบาล ผ่านตลาดสินค้าเกษตรล่วงหน้า (เอเฟต) ครั้งที่ 8 มีเอกชนทยอยยื่นซองประมูลต่อเนื่อง มีผู้ยื่นซองทั้งสิ้น 13 ราย เป็นผู้ประกอบการรายใหม่ 4 ราย คือ บริษัท ไทยลีการเกษตร จำกัด, บริษัท อาร์. ซี. ไรซ์ แอนด์ คอร์น จำกัด บริษัท โรงสีทวีพัฒนา จำกัด, บริษัท ประเสริฐสมบัติ ค้าข้าว และโลจิสติกส์ จำกัด
ส่วนผู้ประกอบการรายเก่า 9 ราย คือ บริษัท ร่วมเจริญพัฒนาการข้าว จำกัด, บริษัท พิจิตร โรงสีร่วมเจริญ2 ไรซ์ จำกัด, บริษัท เจีย เม้ง จำกัด, บริษัท โรงสีทรัพย์แสงทอง 2550 จำกัด, บริษัท ข้าวแสนดีจำกัด, ห้างหุ้นส่วน โรงสีอรุณพัฒนา จำกัด, บริษัท ข้าวเจริญกิจ จำกัด, บริษัท นครหลวงค้าข้าว จำกัด และบริษัท พงษ์ลาภ จำกัด
ขณะที่การเปิดประมูลวันนี้ ทางเอเฟตได้นำข้าวสารในโกดังที่เข้าร่วมการประมูลมาจัดแสดง เพื่อให้ผู้ประกอบการสามารถตรวจสอบคุณภาพข้าวที่เข้าร่วมประมูลได้ โดยเป็นข้าวจากโครงการรับจำนำปี 2555/2556 และปี 2556/2557 ใน 13 จังหวัด 18 คลัง เป็นข้าวขาว 5% คือ กรุงเทพมหานคร พระนครศรีอยุธยา นครปฐม สุพรรณบุรี พิจิตร พะเยา สิงห์บุรี ราชบุรี เพชรบุรี กาญจนบุรี และ 
ข้าวหอมมะลิจาก จ.ลพบุรี เชียงใหม่ และอุบลราชธานี การประมูลข้าวสารครั้งนี้ มีข้าวสารกว่า 230,000 ตัน แบ่งเป็นข้าวขาว 5% จำนวน 181,583 ตัน และข้าวหอมมะลิ 50,584ตัน โดยเปิดให้ยื่นซองประมูล แบบเสนอส่วนต่างราคา
อย่างไรก็ตาม การเปิดประมูลผ่านเอเฟตในครั้งที่ 8 นี้ ผู้ประกอบการเข้ายื่นซองประมูลมากกว่าการประมูลครั้งที่ 7 ที่มีเพียงผู้ประกอบการ 7 ราย มายื่นซองประมูล และเสนอซื้อกว่า 1 แสนตัน จากการเปิดประมูล 240,000 ตัน ทั้งนี้ การระบายข้าวผ่านตลาดเอเฟตรวม 7 ครั้งที่ผ่านมา สามารถระบายข้าวได้แล้วกว่า 500,000 ตัน โดยการระบายข้าวใน 6 ครั้ง ได้รับเงินแล้ว 4,800 ล้านบาท ซึ่งยังไม่รวมเงินจากการระบายข้าวในครั้งที่ 7
MThai News
