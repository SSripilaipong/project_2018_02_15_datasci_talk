กองทุนบำเหน็จบำนาญข้าราชการ (กบข.) เลี่ยงขาดทุนจากเศรษฐกิจ และการเมืองไทยวุ่นวาย หันไปลงทุนตลาดต่างประเทศ 60%

นายสมบัติ นราวุฒิชัย เลขาธิการกองทุนบำเหน็จบำนาญข้าราชการ (กบข.) กล่าวถึง ผลกระทบจากปัจจัยการชะลอตัวของเศรษฐกิจไทยซึ่งในปีนี้คาดว่า จะขยายตัวได้เพียง 2.5 % และปัญหาทางการเมืองที่ยังมีความไม่แน่นอน เนื่องจากยังไม่มีรัฐบาลเข้ามาบริหารประเทศ ทำให้การลงทุนภาครัฐหยุดชะงัก
กบข. จึงได้ปรับพอร์ตการลงทุนใหม่ทั้งหมด ซึ่งได้เริ่มดำเนินการมาตั้งแต่ปลายปีที่ผ่านมา ทำให้การลงทุนในช่วง 2 เดือนแรกของปีนี้ มีผลการลงทุนเป็นบวก โดยมุ่งเน้นการนำเงินกองทุนไปลงทุนในหุ้นต่างประเทศมากขึ้น เนื่องจากตลาดหุ้นต่างประเทศเริ่มมีผลตอบแทนที่ดีขึ้น หลังเศรษฐกิจในประเทศขนาดใหญ่ฟื้นตัว แม้ตลาดหุ้นไทยช่วงนี้ดัชนีจะกลับมาปรับตัวสูงขึ้น แต่ยังต้องจับตาอย่างใกล้ชิด และระมัดระวังในการลงทุนอยู่  ทั้งนี้คาดการณ์ว่า ผลกำไรของบริษัทจดทะเบียน (บจ.) จะขยายตัวต่ำกว่า 10% ตามที่ประมาณการเดิมในปีนี้
ปัจจุบัน กบข.ได้ลงทุนในตลาดพันธบัตรทั้งในและต่างประเทศกว่า  60% ของพอร์ตการลงทุนทั้งหมด และลงทุนในตลาดหุ้นไทยและต่างประเทศ 25% ซึ่งในจำนวนนี้ลงทุนในหุ้นไทยเพียง 10% เท่านั้น โดยการปรับพอร์ตการลงทุนของ กบข. ให้มีประสิทธิภาพทำให้การลงทุนในช่วง 2 เดือนแรกของปีนี้มีผลตอบแทนการลงทุนเป็นบวกและต่อเนื่องไปถึงสิ้นปีนี้
MThai News
