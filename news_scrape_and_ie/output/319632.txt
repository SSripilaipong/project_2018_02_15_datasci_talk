“ณัฐพงศ์” ชู 2 ยุทธศาสตร์ ดัน “SC ASSET” เติบโตอย่างยั่งยืน

หลังจากสามารถทำรายได้เกิน 10,000 ล้านบาทในปีที่ 10 ที่ผ่านมา ก้าวสำคัญต่อไปของ SC ASSET คือ การเติบโตต่อเนื่องทั้งรายได้และกำไรสุทธิ และยังต้องสามารถรักษาหรือพัฒนามาตรฐานคุณภาพของสินค้าและบริการหลังการขายได้อย่างต่อเนื่องภายใต้พันธสัญญา (Commitment) ที่ให้ไว้ต่อลูกค้า
นี่คือคำประกาศของ  “ณัฐพงศ์ คุณากรวงศ์”  รองประธานเจ้าหน้าที่บริหาร บริษัท เอสซี แอสเสท คอร์ปอเรชั่น จำกัด (มหาชน)ที่ได้บอกไว้สำหรับการเริ่มต้นทศวรรษที่ 2 หรือ ปีที่ 11 ของ SC ASSET
“ณัฐพงศ์”  ยังได้บอกถึง ทิศทางหลักที่จะดำเนินการในช่วงแรกของทศวรรษที่ 2 ซึ่งประกอบด้วย 1.การปรับปรุงและพัฒนาภายในองค์กร ตั้งแต่การวางแนวทางในการพัฒนาบุคลากร (Competency), กระบวนการทำงาน,

รวมไปถึงวัฒนธรรมองค์กร เพื่อรองรับการเติบโตของรายได้และกำไรสุทธิ ซึ่งจะรวมไปกับการเติบโตของจำนวนโครงการ จำนวนลูกบ้าน และ พนักงานที่มากขึ้นในแต่ละปี
2.การสร้างและสานต่อความสัมพันธ์ที่แข็งแรงต่อผู้ที่เกี่ยวข้องทางธุรกิจทั้งหมด (Stakeholder) นับตั้งแต่ ผู้ถือหุ้น ,ลูกค้า, บริษัทคู่ค้า, พนักงาน และ สังคม เพราะการเติบโตที่แข็งแรงและยั่งยืนที่สุด คือการเติบโตไปพร้อมๆ กันและส่งเสริมกัน
“ซึ่งทั้ง 2 ทิศทางนี้ถือเป็นกุญแจสำคัญในการเติบโตอย่างยั่งยืน โดยในปี 2014 เอสซีฯ ตั้งเป้าการเติบโตทางรายได้ที่ 12,000 ล้านบาท หรือ 20% โดยมีความมั่นใจว่าจะสามารถทำได้ตามเป้าหมาย เพราะในปีนี้บริษัทฯ มียอดขายที่รอรับรู้รายได้ หรือ Backlog สูงถึง 40% ซึ่งสูงที่สุดตั้งแต่เริ่มธุรกิจมา”

ส่วนแผนพัฒนาโครงการระดับพรีเมี่ยม 7 โครงการใหม่ มูลค่ารวมประมาณ 10,560 ล้านบาท  “ณัฐพงศ์”  เล่าให้ฟังว่า ยังคงให้ความสำคัญกลุ่มลูกค้าระดับกลางถึงบน ประกอบด้วย โครงการแนวราบ 6 โครงการ มูลค่ารวมประมาณ 7,560 ล้านบาท
โดยมีโครงการที่ชะอำ-หัวหิน 1 โครงการ และในกรุงเทพฯ อีก 5 โครงการ ได้แก่ โครงการ แกรนด์ บางกอก บูเลอวาร์ด ปิ่นเกล้า-เพชรเกษม , โครงการ บางกอก บูเลอวาร์ด ปิ่นเกล้า-เพชรเกษม , โครงการ ไลฟ์ บางกอก บูเลอวาร์ด แจ้งวัฒนะ-ศรีสมาน
โครงการ ไลฟ์ บางกอก บูเลอวาร์ด วงแหวน-พระราม9  รวมถึง โครงการ โฮมออฟฟิศ เวิร์ค เพลส ราชพฤกษ์-จรัญฯ พร้อมกับโครงการแนวสูง คือ โครงการคอนโดมิเนียมหรูในระดับซูเปอร์ ลักซ์ชัวรี่ บริเวณศาลาแดง ภายใต้ซับแบรนด์ใหม่ มูลค่าประมาณ 3,000 ล้านบาท

สำหรับไตรมาสที่สองนี้ บริษัทจะเปิดพรีวิว 2 โครงการระดับพรีเมี่ยม ที่ชะอำและหัวหิน ในช่วงเทศกาลพิเศษรับซัมเมอร์ที่จะจัดให้มีขึ้นระหว่างวันที่ 5-15 เมษายน บริษัทได้จัดแคมเปญ VIP Visit กับ 2 โครงการที่พักตากอากาศติดชายทะเลบริเวณชะอำ-หัวหิน
โครงการแรกจะเปิดพรีวิวโครงการใหม่ล่าสุด ชื่อ “โครงการ บูเลอวาร์ด ทัสคานี ชะอำ-หัวหิน” บ้านพักตากอากาศสไตล์ ทัสคานี บนพื้นที่ 52 ไร่ติดทะเล มูลค่าโครงการ 1,800 ล้านบาท จำนวน 193 ยูนิต ราคาเริ่มต้น 6-40 ล้านบาทขึ้นไป
พร้อมกับโครงการเดอะเครสท์ ซานโตรา หัวหิน คอนโดมิเนียมและวิลล่าตากอากาศสไตล์ซานโตรินี่ ที่มีจุดเด่นทำเลคือ ติดชายหาดหัวหิน หน้ากว้างติดทะเลประมาณ 80 เมตร โดยเป็นอาคารโลว์ไรส์สูง 4 ชั้น จำนวน 10 อาคาร จำนวนเพียง 171 ยูนิต และ Ocean Front Pool Villa สุดหรูแบบส่วนตัว จำนวนเพียง 10 ยูนิต ราคาขายเริ่มต้น 30 ล้านบาท

โดยทั้ง 2 โครงการสร้างเสร็จพร้อมเข้าอยู่ ให้ลูกค้า VIP ได้เลือกชมห้องและสัมผัสทิวทัศน์บรรยากาศจริงก่อนใคร พร้อมสิ่งอำนวยความสะดวกครบครัน
“สรุปในปีนี้ บริษัทฯ จะมีโครงการที่เปิดขายรวมทั้งสิ้น 35 โครงการ มูลค่าโครงการรวมประมาณ 35,600 ล้านบาท ประกอบด้วยกับ โครงการใหม่ 7 โครงการ มูลค่ารวมประมาณ 10,560 ล้านบาท กับโครงการต่อเนื่องที่อยู่ระหว่างการพัฒนา จำนวน 28 โครงการ มูลค่ารวมประมาณ 25,000 กว่าล้านบาท”   ณัฐพงศ์ กล่าวทิ้งท้าย
MThai News

