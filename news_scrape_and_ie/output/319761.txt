การซื้อบ้าน มีน้อยคนนักที่มีเงินมากพอที่จะซื้อด้วยเงินสด ส่วนใหญ่แล้วซื้อโดยอาศัยเงินเก็บของตน  ซึ่งส่วนหนึ่งต้อง เตรียมเงินดาวน์ไว้ ที่เหลือต้องขอกู้สินเชื่อซื้อบ้าน จากธนาคาร และไม่ว่าจะซื้อบ้านเดี่ยว ทาวน์เฮาส์  หรือคอนโดมีเีีนียมก็แล้วแต่ การเตรียมความพร้อมย่อมมีผลอย่างมากในการได้สินเชื่อจากธนาคาร

มีคนถามว่า : จะกู้เงินซื้อบ้านอย่างไรถึงผ่านครับ….?
คำตอบคือขึ้นอยู่กับสุขภาพทางการเงินของเราครับ ถ้าสุขภาพทางการเงินดีคือ หักลบรายรับกับรายจ่ายแต่ละเดือนแล้วยังมีเงินเหลือเก็บครับ  ซึ่ง ถ้าสุขภาพทางการเงินดีมีเงินเหลือสำหรับที่จะส่งค่างวดในแต่ละเดือนก็มั่นใจได้ 100 % ว่าธนาคารจะอนุมัติสินเชื่อซื้อบ้านของท่านเป็นแน่ครับ  สำหรับค่างวดผ่อนบ้านที่ต้องส่งแต่ละเดือนคิดคร่าวๆก็ประมาณกู้เงิน 1 ล้านบาท ต้องผ่อนเดือนละประมาณ6,000 – 7,000 บาทครับ ทุกคนก็ลองคำนวณดูคร่าวๆ บวกกับราคาบ้านที่ต้องการซื้อดูครับว่าหักจากรายได้แล้วเราสามารถส่งค่างวดค่าดอกเบี้ยตรงนี้ไหวหรือเปล่า
ทั้งนี้หากเตรียมจะกู้ซื้อบ้าน ก็พยายาม อัพเดทสมุดบัญชีธนาคารกันทุกเดือนนะครับ ธนาคารจะขอดูความเคลื่อนไหวและรายได้ที่เข้ามาในแต่ละเดือนย้อนหลังนาน 6 เดือนครับ  จะได้ไม่ต้องไปขอรายการเคลื่อนไหวในบัญชีเงินฝากย้อนหลัง 6 เดือนที่ธนาคารครับ เพราะธนาคารจะคิดค่าธรรมเนียมในการขอย้อนหลังด้วยครับ นอกจากนี้หากประกอบธุรกิจส่วนตัว ธนาคารจะขอดูทะเบียนพาณิชย์หรือใบประกอบวิชาชีพครับ สรุปรายการเงินเดินบัญชีสำคัญมากครับ ถ้าไม่มีคงกู้ลำบากหน่อยครับ เพราะธนาคารจะไม่มั่นใจว่ารายได้ของเราจะต่อเนื่องไหม

ถามว่า : ถ้าผมเป็นหนี้บัตรเครดิตละครับ 
 
หนี้สินส่วนนี้จะไปแสดงที่ศูนย์ข้อมูลส่วนกลาง ที่เรียกว่า “เครดิตบูโร”  หากเครดิตบูโรขึ้นบัญชีดำ ( Blacklist) หมายความว่าประวัติการชำระหนี้ของคุณไม่ดี ไม่ตรงต่อเวลา ผิดนัดจ่ายหนี้กับธนาคารอื่นๆ หรือไม่จ่ายหนี้เลย ทีนี้พอธนาคารเห็นก็อาจจะอนุมัติยากหน่อยนะครับ  เพราะธนาคารก็ไม่มั่นใจว่าเราจะจ่ายค่างวดให้เขาหรือเปล่า
แต่ถ้าไม่มีบัตรเครดิตเลยละ ก็เป็นเรื่องน่าแปลกมากครับ สำหรับคนที่มีประวัติสะอาดแบบไม่เคยมีหนี้ ไม่เคยจ่ายหนี้บัตรเครดิต หลายๆธนาคารก็ไม่ปล่อยกู้ โดยให้เหตุผลว่า “ไม่มีเครดิต” จนธนาคารแนะนำให้ไปทำบัตรเครดิต และชำระหนี้สักรอบ สองรอบเสียก่อนก็มี
เรื่องค่าใช้จ่ายประจำก็ถูกนำมาประเมินร่วมด้วยนะครับ รวมถึงค่าเลี้ยงดูบุตรหรือค่าดูแลบิดามารดา อันนี้ธนาคารจะประเมินตามความเหมาะสมเอง ในการอนุมัติให้สินเชื่อบ้าน ธนาคารแต่ละแห่งจะคิดออกมาไม่เหมือนกันครับ

บางคนถามว่า: ทำงานกับครอบครัว เงินเดือน 40,000 บาท แต่ไม่มีสลิปเงินเดือนทำอย่างไร
ขอตอบว่า ต้องให้ทางบริษัทออกหนังสือรับรองเงินเดือนให้ โดยในหนังสือรับรองเงินเดือนควรระบุว่า เราเป็นพนักงานของบริษัทจริงๆ ในตำแหน่งพนักงาน เริ่มทำงานตั้งแต่เมื่อไร วันที่เท่าไร และเขียนรายละเอียดเกี่ยวกับเงินเดือนที่ได้รับต่อเดือนด้วย

ถามว่า: ถ้ากู้ร่วมกับภรรยาละครับ
ถ้ารายใดจะกู้ร่วมกับสามี-ภรรยา ขอให้มีทะเบียนสมรสและหลักฐานทางการเงินของทั้ง 2 คน ซึ่งการกู้ร่วม 2 คน น่าเชื่อถือกว่าการขอกู้คนเดียวแน่นอน เข้าทำนอง 2 แรงแข็งขัน ที่เหลือก็ให้ธนาคารคำนวณความสามารถชำระหนี้ว่าเหลือเงินจ่ายค่างวดเท่าไร
เอกสารสำหรับยื่นธนาคาร ประกอบด้วย
ผู้มีรายได้ประจำ 
1. สำเนาบัตรประชาชน หรือ สำเนาบัตรข้าราชการ 
2. สำเนาทะเบียนบ้าน 
3. สลิปเงินเดือน (ย้อนหลัง 6 เดือน) 
4. หนังสือรับรองเงินเดือน 
5. รายการบัญชีเงินฝากย้อนหลัง 6 เดือน (Statement) 
6. ใบเปลี่ยนชื่อ-นามสกุล (ถ้ามี) 
7. ทะเบียนสมรส (ถ้ามี) 
8. ทะเบียนหย่า (ถ้ามี)
ผู้มีกิจการส่วนตัว และ ผู้มีรายได้อิสระ 
1. สำเนาบัตรประชาชน 
2. สำเนาทะเบียนบ้าน 
3. รายการเดินบัญชีย้อนหลัง 6 เดือน (Statement) ทั้งบัญชีส่วนตัว และ บัญชีกิจการ 
4. สำเนาทะเบียนการค้า หรือ สำเนาการจดทะเบียนบริษัท 
5. หลักฐานแสดงการเสียภาษี 
6. สำเนาบัญชีรายชื่อผู้ถือหุ้น (ถ้ามี) 
7. ภาพถ่ายหน้าร้าน หรือ กิจการที่ประกอบอาชีพ 
8. ใบอนุญาตประกอบวิชาชีพ (แพทย์, วิศวกร, สถาปนิก, ทนายความ) 
9. ใบเปลี่ยนชื่อ-นามสกุล (ถ้ามี) 
10. ทะเบียนสมรส (ถ้ามี) 
11. ทะเบียนหย่า (ถ้ามี)
เอกสารหลักทรัพย์ค้ำประกัน 
1. สำเนาโฉนดที่ดิน หรือ สำเนากรรมสิทธิ์ห้องชุด 
2. สำเนาเอกสารสัญญาซื้อขาย 
3. เอกสารหลักฐานการชำระเงินดาวน์ 
4. แผนที่โดยสังเขปของที่ตั้งหลักทรัพย์ค้ำประกัน

อัตราดอกเบี้ยเงินให้สินเชื่อ ของธนาคารพาณิชย์ ประจำวันที่ 26 มีนาคม 2557
ธนาคาร     อัตราดอกบี้ยลูกค้ารายย่อยชั้นดี (MRR)     
 กรุงเทพ                         8.0000     
 กรุงไทย                         7.8750     
 กสิกรไทย                        8.1000     
 ไทยพาณิชย์                     8.1000     
 กรุงศรีอยุธยา                    8.2000     
 ทหารไทย                        8.0250     
 ยูโอบี                              8.4000     
 ซีไอเอ็มบี ไทย                 8.0000     
 ธนชาต                            8.3500     
 ทิสโก้                             8.3750     
 เกียรตินาคิน                     8.6000     
 แลนด์ แอนด์ เฮ้าส์           8.1250     
 อาคารสงเคราะห์              6.9750 
 ที่มา: ธนาคารแห่งประเทศไทย
ส่วนโปรโมชั่นเฉพาะธนาคารสำหรับสินเชื่อซื้อบ้านต้องสอบถามธนาคารแต่ละแห่งครับ
ส.ศิริวาณิช
MThai News
……………………….. 
ติดตามรายละเอียดเพิ่มเติมได้ที่ . . . 
http://decor.mthai.com/financial
