“ธ.ก.ส.” ช่วยเหลือชาวนาระหว่างรอเงินจำนำข้าวยืดเวลาจ่ายหนี้ไปอีก 6 เดือน เกษตรกรรับอนุมัติยืดหนี้แล้วกว่า 4.6 แสนราย พร้อมจ่ายเงินกู้เสริมสภาพคล่องเพิ่มอีกกว่า 12,000 ล้านบาท
นายลักษณ์ วจนานวัช ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) กล่าวว่า จากการที่เกษตรกรได้นำมาผลผลิตไปเข้าร่วมโครงการรับจำนำข้าวเปลือก ปีการผลิต 2556/57 และอยู่ระหว่างรอรับเงินที่รัฐบาลเป็นผู้จัดหามาให้ เพื่อบรรเทาความเดือดร้อนของเกษตรกรในช่วงที่ยังขาดรายได้ ธ.ก.ส.ได้กำหนดมาตรการยืดเวลาชำระหนี้เดิมที่เกษตรกรมีอยู่กับ ธ.ก.ส. ซึ่งกำลังจะครบกำหนดชำระภายในสิ้นปีบัญชี คือ31 มี.ค. 2557 ออกไปอีก6 เดือนโดยมีเกษตรกรที่ได้รับการยืดหนี้ดังกล่าวแล้ว จำนวน 468,860 รายคิดเป็นจำนวนเงิน 61,000 ล้านบาท
ทั้งนี้ ธ.ก.ส.ได้จัดสรรสินเชื่อก้อนใหม่ เพื่อให้เกษตรกรนำไปใช้จ่ายในครัวเรือน หรือนำไปลงทุนในรอบการผลิตใหม่เพื่อลดปัญหาการไปพึ่งพาเงินกู้นอกระบบ ที่คิดดอกเบี้ยในอัตราสูงและเป็นภาระหนักแก่เกษตรกรขณะที่มีเกษตรกรที่ยื่นขอกู้ เมื่อวันที่ 26 มี.ค. 2557 แล้วทั้งสิ้น 89,981 ราย จำนวนวงเงินกู้ 5,934ล้านบาท พร้อมกันนี้ ก็ยังมีเกษตรกรที่ใช้วงเงินกู้ผ่านบัตรสินเชื่อเกษตรกร อีก จำนวน432,544 ราย จำนวนเงิน6,745 ล้านบาทจากมาตรการดังกล่าวทำให้มีเงินหมุนเวียนในระบบเศรษฐกิจฐานรากแล้วจำนวน 12,679 ล้านบาทโดยมีเกษตรกรได้รับประโยชน์ในเบื้องต้น522,525 ราย
สำหรับผลการดำเนินงานโครงการรับจำนำข้าวปี 2556/57 ณ วันสิ้นสุดโครงการ คือ 28 ก.พ. 2557มีจำนวนเกษตรกรที่ได้รับใบประทวน 1,527,290 ราย ปริมาณข้าวเปลือก 11.62 ล้านตัน คิดเป็นมูลค่า 190,815ล้านบาท โดยขณะนี้ ธ.ก.ส. ได้รับเงินจัดสรรจากรัฐบาลแล้ว 93,000 ล้านบาท อย่างไรก็ตาม เงินดังกล่าว ธ.ก.ส.ได้ทยอยจ่ายให้เกษตรกร จนถึงวันที่ 26 ม.ค. 2557 แล้วจำนวน 73,307 ล้านบาท คิดเป็นปริมาณข้าวเปลือก 4.52 ล้านตัน จำนวนเกษตรกรที่ได้รับเงินแล้ว 591,524 ราย โดยคาดว่าจะทยอยจ่ายเงินดังกล่าวให้เกษตรกรได้ครบตามยอดที่ได้รับการจัดสรร ภายใน 31 มี.ค.นี้
Mthai News
