อันตราย!! ทำธุรกรรมการเงินผ่านแอพพลิเคชั่นธนาคารพาณิชย์ พบแอพพลิเคชั่ปลอมระบาดหนัก หลายธนาคารออกโรงแจ้งเตือนลูกค้า
ธนาคารพาณิชย์เตือนลูกค้า อย่าหลงเชื่อแอพฯอินเตอร์เน็ตแบงก์กิ้งเถื่อน “บนกูเกิลเพลย์สโตร์” แนะก่อนดาวน์โหลดต้องสังเกตชื่อผู้พัฒนาต้องเป็นชื่อธนาคารเท่านั้น ทั้งนี้เฟซบุ๊กธนาคารไทยพาณิชย์ SCB Thailand ได้โพสต์ข้อความแจ้งเตือนประชาชนว่า ขณะนี้มีแอพพลิเคชั่นอินเตอร์เน็ตแบงก์กิ้งปลอมของหลายธนาคารอยู่บนกูเกิลเพลย์สโตร์ โดยแอพฯดังกล่าวไม่ได้ถูกออกโดยธนาคารจริง
โดยเฟซบุ๊กของธนาคารไทยพาณิชย์แนะนำว่า ผู้ที่จะดาวน์โหลดแอพฯของธนาคารให้สังเกตชื่อของผู้พัฒนา หรือ “Developer” โดยจะต้องเป็นชื่อธนาคารเจ้าของแอพฯเท่านั้น ซึ่งในกรณีของธนาคารไทยพาณิชย์ต้องเป็นชื่อ Siam Commercial Bank PCL. เท่านั้น
ขณะที่ธนาคารกรุงไทยได้เตือนผู้ใช้บริการผ่านไลน์ว่า หากต้องการดาวน์โหลดหรือทำธุรกรรมผ่านแอพฯของธนาคารให้สังเกตชื่อผู้พัฒนาแอพฯว่าต้องเป็น Krung Thai Bank PCL.เท่านั้น และหากพบแอพฯต้องสงสัยอย่าดาวน์โหลดหรือติดตั้งเด็ดขาด โดยธนาคารแจ้งเตือนลูกค้าให้ระมัดระวังแอพพลิเคชั่นปลอม บนระบบปฏิบัติการแอนดรอยด์ โดยส่งข้อความแจ้งเตือนผ่าน  LINE ว่า
“รู้ทันมิจฉาชีพ  โปรดระวัง!!! App.ปลอมบนระบบปฎิบัติการ Android 
 หากต้องการดาวน์โหลด หรือทำธุรกรรมผ่าน App : KTB netbank  
 โปรดสังเกตชื่อผู้ผลิต app. ของจริงคือ Krung Thai Bank PCL. เท่านั้น 
 หากพบ App.ต้องสงสัย อย่าดาวน์โหลด หรือติดตั้ง และโทรแจ้ง 1551 
 เพื่อความปลอดภัยในทรัพย์สิน ทราบแล้วอย่าลืมบอกต่อเพื่อนๆ นะครับ”
จากการตรวจสอบกูเกิ้ลเพลย์สโตร์พบว่ามีผู้พัฒนาที่ใช้ชื่อว่า “SCIENTIFIKA MEDIA” ได้อัพโหลดแอพพลิเคชั่นเลียนแบบธนาคารต่างๆทั้งในประเทศไทยและต่างประเทศเป็นจำนวนมาก อาทิ ธนาคารกรุงไทย, ธนาคารกรุงเทพ, ธนาคารไทยพาณิชย์, ธนาคารกรุงศรีอยุธยา, ธนาคารธนชาต โดยมีการใช้โลโก้เลียนแบบธนาคารต่างๆ
Mthai News
