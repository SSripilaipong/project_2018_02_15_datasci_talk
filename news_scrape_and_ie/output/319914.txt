ผอ.สำนักงานสลากฯ แสดงการทดสอบเครื่องออกรางวัล คลายข้อสงสัย ทะเบียนรถนายกฯ ตรงกับรางวัลเลขท้าย 3 ตัว 2 ตัว ด้าน “คงเดช” ตัดสินใจลาออกจากตำแหน่งที่ปรึกษาฯ อย่างแน่นอน

พล.ต.ต.อรรถกฤษณ์ ธารีฉัตร ผู้อำนวยการสำนักงานสลากกินแบ่งรัฐบาล กล่าวว่า วันนี้ได้เชิญหน่วยงานที่เกี่ยงข้องมาร่วมทดสอบอุปกรณ์การออกรางวัล เช่น สำนักงานปรมาณู เพราะมีหน้าที่ตรวจรังษีเรืองแสง ธนาคารเพื่อการเกษตรและสหกรณ์การเกษตร (ธ.ก.ส.) เพราะใช้เครื่องออกรางวัลชุดเดียวกัน ตามด้วยเจ้าหน้าที่ ISO 9001, 2008 เพราะสำนักงานสลากฯ เตรียมใช้ระบบดังกล่าวกลางปีหน้า และสื่อมวลชนมาร่วมออกรางวัล หลังจากมีปัญหาทะเบียนรถนายกรัฐนตรีตรงกับรางวัลเลขท้าย 3 ตัว 2 ตัว ของสำนักงานสลากฯ ในงวดล่าสุด จึงสร้างความแคลงใจให้กับคอหวย
สำนักงานสลากฯ ได้ชี้แจงทุกขั้นตอนอย่างละเอียด ตั้งแต่การจัดเก็บอุปกรณ์ การนำอุปกรณ์มาออกรางวัล และระหว่างการออกรางวัลจะเสี่ยงจับสลากกรรมการ และอุปกรณ์ตลอดทุกขั้นตอน โดยสำนักงานสลากฯ เตรียมนำอุปกรณ์มาออกรางวัลเพิ่มอีก โดยจับสลากว่ารางวัลใดจะใช้อุปกรณ์ใดออกรางวัลเพิ่มเติมนำเข้าจากยุโรป คาดว่าจะสรุปได้ภายใน 60 วัน หากสรุปได้จะเสนอที่ประชุมบอร์ดพิจารณาการใช้เครื่องดังกล่าวเพิ่มเติม จากปัจจุบันมีอุปกรณ์ลาดกระบังใช้ออกรางวัลเลขท้าย 2 ตัว 3 ตัว รางวัลที่ 1 อุปกรณ์วงล้อ ใช้ออกรางวัลที่ 4, 5 อุปกรณ์อัตโนมัติ 2 เครื่อง เป็นเครื่องเป่าลม ใช้ออกรางวัลที่ 1 พิเศษ และรางวัลที่ 2, 3 การทดสอบอุปกรณ์ครั้งนี้จึงมีสื่อมวลชนและฝ่ายต่างๆ มาร่วมทดสอบจำนวนมาก
ด้านนายคงเดช หุ่นผดุงรัตน์ ที่ปรึกษาด้านอุปกรณ์ออกรางวัล และเป็นผู้ออกแบบเครื่องออกรางวัล ลาดกระบัง 6 ได้ตัดสินใจลาออกจากการทำหน้าที่ตั้งแต่วันนี้ (27 มี.ค.) เป็นต้นไป และได้สาธิตเพื่อยืนยันความโปร่งใส เหมือนกับที่เคยสาธิตเครื่องออกรางวัลในหลายเวที โดยยืนยันว่าเป็นผู้ออกแบบเครื่องมือลาดกระบัง 6 เพื่อป้องกันการล็อคเลข และขอยืนยันว่า เครื่องมือทุกประเภทไม่สามารถล็อคเลขได้อย่างแน่นอน และตนเองไม่เคยแฉว่า เครื่องมือดังกล่าวล็อคเลขได้ หากไปพูดถึงเครื่องมือที่ตนเองออกแบบคงเป็นคนไม่ปกติแน่นอน และฝากถึงผู้นำคลิปไปเปิดเผยผ่านเว็บไซต์ควรนำมาเปิดเผยทั้งหมด ไม่ใช่เป็นช่วงเป็นตอน
MThai News
