ตลาดหลักทรัพย์ฯ เปิดตัวแคมเปญ “Your 1st Click คลิกเดียวเปลี่ยนโลก” จับมือ สนุก ออนไลน์ จำกัด และบริษัทหลักทรัพย์พันธมิตร 32 แห่ง ถ่ายทอดความรู้ด้านการลงทุนผ่านสังคมออนไลน์ ตั้งเป้าเพิ่มจำนวนผู้ลงทุนออนไลน์ 120,000 บัญชี
นายจรัมพร โชติกเสถียร กรรมการและผู้จัดการ ตลาดหลักทรัพย์แห่งประเทศไทย กล่าวว่า ปัจจุบันสถิติการเติบโตของโลกออนไลน์มีการพัฒนาขึ้นอย่างมาก โดยในปี 2556 มีผู้เข้าใช้อินเทอร์เน็ตและสื่อสารผ่านโลกออนไลน์ถึง 18.3 ล้านคน ซึ่งสอดคล้องกับจำนวนของผู้ลงทุนออนไลน์ในตลาดหลักทรัพย์ไทยที่เพิ่มขึ้นต่อเนื่องทุกปี ณ สิ้นปี 2556 มีผู้ลงทุนออนไลน์เพิ่มขึ้นจำนวน 157,564 บัญชี เพิ่มขึ้นจากปีก่อนหน้าถึง 54% และปัจจุบันมีจำนวนบัญชีออนไลน์เป็น 62% จากบัญชีทั้งหมด โดยมีสัดส่วนมูลค่าการซื้อขายผ่านออนไลน์คิดเป็น 57% ของมูลค่าการซื้อขายของผู้ลงทุนบุคคลในประเทศ โดยปี 2557 ตลาดหลักทรัพย์ฯ ตั้งเป้าเพิ่มจำนวนผู้ลงทุนออนไลน์ 120,000 บัญชี
“ในปีนี้ ตลาดหลักทรัพย์ฯ ได้เดินหน้าขยายฐานผู้ลงทุนออนไลน์ภายใต้แคมเปญ “Your 1st Click คลิกเดียวเปลี่ยนโลก” โดยได้ร่วมกับบริษัท สนุก ออนไลน์ จำกัด นำเสนอรูปแบบข้อมูลการลงทุนให้มีเนื้อหาที่เข้าใจง่าย กระชับ และตรงความต้องการของผู้อ่านผ่านแนวคิด “ลงทุนสไตล์สนุกๆ” บนเว็บไซต์ สนุกดอทคอม Mobile Application “สนุกดอทคอม” และ Mobile Application “WeChat” ซึ่งเป็นสื่อสังคมออนไลน์ที่ได้รับความนิยมเป็นลำดับต้นๆ ในประเทศไทยในขณะนี้ โดยมีผู้เข้าใช้งานตั้งแต่กลุ่มนักศึกษา วัยเริ่มทำงาน (First Jobber) ไปจนถึงวัยทำงานอายุตั้งแต่ 28-40 ปี ซึ่งถือเป็นกลุ่มเป้าหมายผู้ลงทุนออนไลน์ในตลาดหลักทรัพย์ฯ” นายจรัมพร กล่าวเสริม
นอกจากนี้ เพื่อเป็นการเข้าถึงกลุ่มเป้าหมายมากขึ้น โครงการ I’m Online Investor ได้เปิดตัว แบรนด์ แอมบาสเดอร์ คนแรก นั่นคือ นิจจรีย์ นิธินวกร หรือนานิ สาวน้อยวัย 20 ปี ผู้เขียนหนังสือสร้างเงินล้านก่อนเรียนจบ เพื่อเป็นตัวแทนผู้ลงทุนวัยรุ่นต้นแบบที่ประสบความสำเร็จด้านการลงทุนจากการใช้เกมจำลองการลงทุนหุ้น-อนุพันธ์ออนไลน์ หรือ Click2Win เป็นเครื่องมือในการทดลองการซื้อขายก่อนเข้ามาลงทุนจริงและประสบความสำเร็จ เพื่อเป็นการสร้างแรงบันดาลใจให้คนรุ่นใหม่หันมาสนใจเรื่องการเงินการลงทุนและได้เรียนรู้วิธีการลงทุนอย่างถูกต้อง
MThai News
