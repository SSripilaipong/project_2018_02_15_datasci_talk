สมาคมผู้เลี้ยงสุกรฯ แจงราคาหมูแพงพร้อมกันทั่วเอเซีย เหตุโรคระบาด PED และ PRRS ทำหมูขาดตลาดทั้งปี

นายกิดดิวงศ์ สมบุญธรรม เลขาธิการสมาคมผู้เลี้ยงสุกรแห่งชาติ เปิดเผยว่า ปัจจุบันทั้งภูมิภาคเอเชียต่างประสบปัญหาเรื่องโรคระบาดในสุกรทั้งโรค PED และโรค PRRS ที่ก่อความเสียหายแก่อุตสาหกรรมสุกรเป็นอย่างมาก โดยเฉพาะในช่วงปลายฝนต้นหนาวเมื่อเดือนกันยายน-ตุลาคม 2556 ที่ผ่านมา ภาวะโรคระบาดทั้ง 2 โรค ที่เกิดขึ้นเมื่อ 6 เดือนที่แล้ว ปรากฏผลในปัจจุบัน ทำให้ปริมาณสุกรขุนหายไปถึง 5% ทำให้ราคาสุกรขุนหน้าฟาร์มของแต่ละประเทศสูงขึ้น อาทิ จีน ราคาอยู่ที่ 82-85 บาทต่อกิโลกรัม ลาว เขมร เวียดนาม ราคาอยู่ที่ 80-85 บาทต่อกิโลกรัม ขณะที่ไทย ราคาหมูอยู่ที่ 70-75 บาทต่อกิโลกรัม ซึ่งถือว่าต่ำที่สุดในภูมิภาค ขณะที่ต้นทุนการผลิตสุกรขุนอยู่ในระดับใกล้เคียงกัน คือประมาณ 6,000-6,200 บาทต่อตัว
นายกิดดิวงศ์ กล่าวว่า การแพร่ระบาดของโรคสุกร ทั้งโรค PED ในลูกสุกรแรกเกิดถึงอายุ 7 วัน ทำให้ลูกสุกรเสียหาย 80-100% ประกอบกับมีโรค PRRS ระบาดทำให้เกิดการแท้งในแม่สุกรอุ้มท้อง มีอัตราสูญเสียสูงถึง 20-30% และมีผลต่อเนื่องไปถึงสุกรเล็กที่น้ำหนัก 30-50 กิโลกรัมด้วย จากปัญหาโรคระบาดดังกล่าว ทำให้เกษตรกรต้องแบกรับภาระต้นทุนการผลิตหมูขุนที่เพิ่มขึ้นกว่า 500 บาทต่อตัว เป็นต้นทุนที่ตัวละ 6,500-6,700 บาท เกษตรกรบางส่วนจึงต้องเลิกเลี้ยงหมูไปในที่สุด ส่งผลให้หมูแม่พันธุ์หายไปถึง 5 หมื่นตัว ส่งผลให้ปริมาณหมูขุนในตลาดลดลงตามไปอีกกว่า 5%
อย่างไรก็ดี ผู้บริโภคต้องทำความเข้าใจด้วยว่า ชิ้นส่วนของสุกรไม่ได้ขายในราคาเดียวกันทั้งหมด โดยสุกรขุน 1 ตัว น้ำหนัก 100 กก. เมื่อถูกชำแหละ นำเอาเลือด ขน อวัยวะภายใน และส่วนที่อยู่ในทางเดินอาหารที่ไม่สามารถบริโภคได้ออกแล้ว จะได้ซากที่ขายได้จริงเพียง 75 กก. ที่สำคัญคือ มีส่วนของเนื้อแดง คือ สันใน สันนอก เนื้อสะโพก เนื่อไหล่ ที่เป็นชิ้นส่วนที่แพงที่สุดของตัวสุกรอยู่เพียงประมาณ 35-38 กก.เท่านั้น และแต่ละชิ้นส่วนของหมู ทั้งเนื้อแดง กระดูกซี่โครง และสามชั้น ล้วนขายกันคนละราคาทั้งสิ้น เมื่อนำมาเฉลี่ยแล้วราคาสุกรจะสูงไม่ถึงระดับราคาสูงสุดในแต่ละช่วงดังที่เข้าใจ
“นอกจากนี้ สภาพอากาศร้อนจัดในปัจจุบันส่งผลกระทบต่อตัวหมู ทำให้เกิดความเครียด ซึ่งมีผลโดยตรงต่อสุขภาพ หมูจึงกินอาหารน้อย การเจริญเติบโตช้าลง มีอาการหอบ เกิดความเครียด ภูมิคุ้มกันลดลง เป็นโรคได้ง่าย ต้องใช้เวลาในการเลี้ยงนานขึ้นกว่าจะได้น้ำหนักตามที่ตลาดต้องการ และในหลายพื้นที่ยังคงมีปัญหาโรคระบาดอยู่ ขณะนี้อยู่ในช่วงเทศกาลเช็งเม้งและเทศกาลสงกรานต์ ที่ความต้องการบริโภคจะเพิ่มมากขึ้น ขณะที่ปริมาณหมูในท้องตลาดกลับไม่เพียงพอต่อความต้องการ” นายกิดดิวงศ์ กล่าว
MThai News
