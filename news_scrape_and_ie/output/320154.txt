ศูนย์ข้อมูลอสังหาริมทรัพย์ แจงตัวเลขโครงการที่อยู่อายเปิดใหม่ 3 เดือนแรก ยอดขายลดลง 45% ด้าน “อนันต์ อัศวโภคิน” แนะนำปี 2557 คือ “ปีพักยก” ธุรกิจอสังหา
นายสัมมา คีตสิน ผู้อำนวยการศูนย์ข้อมูลอสังหาริมทรัพย์ เปิดเผยว่า ที่อยู่อาศัยเปิดตัวใหม่ในกรุงเทพฯ-ปริมณฑลตั้งแต่เดือน ม.ค.-16 มี.ค. ปีนี้อยู่ที่ 21,300 ยูนิต โดยลดลง 40-45% จากช่วงเดียวกันของปีก่อน แบ่งเป็นการเปิดตัวคอนโดมิเนียม 10,500 ยูนิต ลดลงจากปีก่อน 50% ส่วนโครงการจัดสรรแนวราบเปิดตัวใหม่ 7,300 ยูนิต ลดลง 40%
ด้านนายชาติชาย พยุหนาวีชัย รองกรรมการผู้จัดการ ธนาคารกสิกรไทย กล่าวว่า คาดการณ์ตลาดสินเชื่อที่อยู่อาศัยและภาพรวมตลาดอสังหาริมทรัพย์ในปีนี้ยังเติบโต ต่อเนื่อง ในอัตราที่ชะลอตัวลง ถือเป็นการปรับฐานไม่ให้สถานการณ์ตลาดร้อนแรงจนเกินไป ซึ่งถือเป็นทิศทางที่ดีทำให้ตลาดมีการเติบโตอย่างยั่งยืน โดยเมื่อปี 2556 สินเชื่อที่อยู่อาศัยรวมอยู่ที่ 5.3 แสนล้านบาท ขยายตัว 10.5% ส่วนปีนี้คาดว่าจะขยายตัวได้ 9.5%
นายอนันต์ อัศวโภคิน ประธานกรรมการบริหาร บริษัทแลนด์แอนด์เฮาส์ จำกัด กล่าวว่า  ในสถานการณ์การเมืองที่ส่งผลกระทบต่อเศรษฐกิจและกำลังซื้อลดลง ซึ่งหลายฝ่ายประเมินว่าหากการเมืองนิ่ง เศรษฐกิจจะดีขึ้น สำหรับภาพรวมเศรษฐกิจไทยนั้น  แม้ว่าในต่างประเทศจะอยู่ในช่วงปรับขึ้นดอกเบี้ย แต่ในไทยกลับปรับดอกเบี้ยลดลง ซึ่งไม่ได้ช่วยกระตุ้นเศรษฐกิจเท่าที่ควรจะเป็น เพราะดอกเบี้ย นั้นควรจะลดตั้งแต่ 6 เดือนที่แล้ว การลดดอกเบี้ยในช่วงเศรษฐกิจไม่ดีจึงส่งผลต่อการฟื้นตัวของเศรษฐกิจ
โดยปีนี้ ธุรกิจอสังหาริมทรัพย์ฯ ควรเป็นปีแห่งการ “พักยก” แม้ว่าขณะนี้ภาพรวมตลาดอสังหาฯในเดือน มี.ค.จะเริ่มดีขึ้นบ้าง ต่างจากช่วง 3 เดือนที่ผ่านมา(ธ.ค.-ก.พ.) ตลาดแย่มาก และที่ที่มีปัญหาค่อนข้างมาก คือตลาดคอนโดมิเนียมล้านกว่าบาท ที่มีการเปิดมากในช่วง 5 ปีที่ผ่านมา มีสัดส่วนมากกว่า 50-60% ของตลาดรวมคอนโดฯ โดยมีการเปิดตัวเฉลี่ยปีละ 5 หมื่นยูนิต ขณะที่ความต้องการของตลาดอยู่ที่ 2-3 หมื่นยูนิตเท่านั้น
MThai News
