สมาคมไทยธุรกิจการท่องเที่ยว เผยตัวเลขนักท่องเที่ยวต่างชาติ ผ่านทัวร์ไทยติดลบทุกกลุ่ม โดยเฉพาะชาวจีนปีนี้ หวังแต่มาไทย 4 ล้านคนเท่านั้น

นายศิษฎิวัชร ชีวรัตนพร นายกสมาคมไทยธุรกิจการท่องเที่ยว (แอตต้า) เปิดเผยในการประชุมใหญ่สามัญประจำปีของสมาคม ว่า ยอดนักท่องเที่ยวต่างชาติที่เดินทางผ่านบริษัทนำเที่ยวในไทยที่เป็นสมาชิกของแอตต้าตั้งแต่วันที่ 1 ม.ค.-26 มี.ค.ที่ผ่านมา ลดลงไปราว 33.95% เหลือ 781,000 คน โดยเฉพาะเดือน มี.ค.มีการเดินทางเข้ามาราว 224,000 คน ลดลงไปกว่า 39.52% เมื่อเทียบกับช่วงเดียวกันของปีก่อน สะท้อนให้เห็นถึงความไม่มั่นใจของตลาดต่างประเทศต่อสถานการณ์การเมืองไทย รวมถึงการประกาศใช้ พ.ร.ก.ฉุกเฉินก่อนหน้านี้
ทั้งนี้ ตั้งแต่ต้นปีที่ผ่านมา พบว่านักท่องเที่ยว 15 อันดับแรกที่เดินทางผ่านแอตต้ายังคงมีอัตราติดลบเมื่อเทียบกับช่วงเดียวของปีก่อน โดยรัสเซีย มีจำนวนสูงสุด 204,000 คน ลดลงราว 6.53% ส่วนจีน ซึ่งเป็นอันดับ 2 มี 145,000 คน แต่ลดลงไปถึง 55.51%
ดังนั้น ตามการประเมินของ แอตต้า จึงมั่นใจแล้วว่ายอดรวมนักท่องเที่ยวจีนในปีนี้อาจจะติดลบราว 10-20% เมื่อเทียบกับตัวเลขปี 2556 ที่เข้ามาถึง 4.7 ล้านคนถึงตอนนี้ กล้าพูดได้ว่า นักท่องเที่ยวจีนจะไม่ถึง 4.7 ล้านคนแน่นอน และหากสถานการณ์ยังดำเนินอยู่อย่างปัจจุบันนี้ ยังไม่รู้ว่าจะสามารถทำยอดรวมได้ถึง 4 ล้านคนได้หรือไม่ เพราะเข้าสู่ช่วงไตรมาส 2 ซึ่งเป็นฤดูฝนแล้ว
MThai News
