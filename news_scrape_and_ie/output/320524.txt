บอร์ดกสท.มีมติเห็นชอบให้ใบอนุญาตทีวีดิจิตอล 23 บริษัท 25 เม.ย.นี้ เว้น อาร์เอส รอแจงปรับผังรายการคดีบอลโลก

พ.อ.นที ศุกลรัตน์ รองประธานกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ(กสทช.) และประธานกรรมการกิจการกระจายเสียง และกิจการโทรทัศน์ (กสท.) เปิดเผยว่าที่ประชุม กสท.วันนี้ มีมติเห็นชอบให้ใบอนุญาตผู้ชนะประมูลคลื่นความถี่เพื่อให้บริการโทรทัศน์ในระบบดิจิตอลภาคพื้นดิน รวม 23 บริษัท จากทั้งหมด 24 บริษัท ทุกบริษัทจะได้รับใบอนุญาตในวันที่ 25 เม.ย. 57 ซึ่งถือเป็นวันเริ่มต้นนับหนึ่งอายุใบอนุญาตทีวีดิจิตอล อายุ 15 ปี
ขณะที่บริษัท อาร์เอส เทเลวิชั่น จำกัด ผู้ชนะประมูลช่องวาไรตี้ เอสดี (SD) ยังไม่ได้รับความเห็นชอบในการรับใบอนุญาตทีวีดิจิตอล เนื่องจากจำเป็นต้องส่งเอกสารด้านผังรายการใหม่ เนื่องจากผังรายการที่เสนอประกอบการพิจารณาในการขอใบอนุญาตไม่มีการบรรจุผังรายการฟุตบอลโลก 2014 ซึ่งอยู่ระหว่างการพิจารณาคดีกับศาลปกครองกลาง
อย่างไรก็ดี ยังมีเวลาในการพิจารณาออกใบอนุญาต ตามที่กำหนดไว้ในกรอบกฎหมาย เป็นเวลา 90 วันนับจากสิ้นสุดระยะเวลาเปิดรับเอกสารในวันที่ 25 ก.พ.57 หรือครบกำหนดก่อนสิ้นเดือน พ.ค. 57
MThai News
