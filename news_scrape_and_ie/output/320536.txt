สำหรับอัตราการเติบโตของอุตสาหกรรมพัฒนาอสังหาริมทรัพย์ในปี 2557 บริษัท ทริสเรทติ้ง จำกัด  คาดว่าจะเติบโตต่ำกว่าปี 2556 เนื่องจากความเชื่อมั่นของผู้บริโภคที่ลดลงจากปัญหาการเมืองที่ยืดเยื้อ รวมถึงภาระหนี้ครัวเรือนที่อยู่ในระดับสูง และความเข้มงวดในการปล่อยสินเชื่อของสถาบันการเงินที่เพิ่มสูงขึ้น

ทั้งนี้ ปัญหาการเมืองที่เริ่มมาตั้งแต่เดือนพฤศจิกายน 2556 ได้สร้างความกังวลต่ออุตสาหกรรมหลายประเภทซึ่งรวมถึงอุตสาหกรรมพัฒนาอสังหาริมทรัพย์ โดยเมื่อย้อนกลับไปมองปัญหาการเมืองในอดีตในช่วงปี 2549 และปี 2551 จนถึงครึ่งแรกของปี 2553 พบว่าทั้งจำนวนและมูลค่าโครงการที่เปิดตัวในกรุงเทพฯ และปริมณฑลนั้นซบเซาในช่วงที่เกิดปัญหาทางการเมือง แม้ว่ารัฐบาลจะมีมาตรการต่าง ๆ ออกมาเพื่อกระตุ้นอุปสงค์สำหรับที่อยู่อาศัยก็ตาม
ทริสเรทติ้ง ยังระบุว่าในปีนี้คาดว่าการเปิดตัวโครงการที่อยู่อาศัยจะมีแนวโน้มลดลง แต่ความต้องการซื้ออาจลดลงมากกว่า ซึ่งอาจส่งผลให้จำนวนที่อยู่อาศัยที่สร้างเสร็จแล้วและที่อยู่ระหว่างก่อสร้างมีจำนวนเพิ่มขึ้นเล็กน้อยเมื่อเทียบกับเมื่อสิ้นปี 2556
อย่างไรก็ตาม ผู้ประกอบการหลายรายได้ลดจำนวนโครงการที่จะเปิดตัวในปีนี้ลงและหันไปให้ความสำคัญกับการขายโครงการที่มีอยู่และควบคุมค่าใช้จ่ายทางการตลาดแทน โดยผู้ประกอบการจำนวนมากได้หันไปเน้นการพัฒนาโครงการแนวราบมากกว่าโครงการแนวสูงเพื่อลดความเสี่ยงและบริหารสภาพคล่อง
MThai News
