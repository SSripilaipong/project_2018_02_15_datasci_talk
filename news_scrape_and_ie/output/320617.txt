ครม.เสนอต่ออายุ “รถไฟ-รถเมล์ฟรี” แบบเดือนต่อเดือนเพื่อลดค่าครองชีพประชาชนและไม่ให้เป็นภาระกับรัฐบาลชุดใหม่

การประชุมคณะรัฐมนตรี วันนี้ (1 เม.ย.) ที่โรงเรียนนายร้อยตำรวจ อ.สามพราน จ.นครปฐม เริ่มในเวลา 10.30 น. นายชัชชาติ สิทธิพันธุ์ รักษาการรัฐมนตรีว่าการกระทรวงคมนาคม จะเสนอคณะรัฐมนตรีพิจารณาโครงการลดค่าครองชีพของประชาชน ด้วยการให้บริการรถเมล์ และรถไฟฟรี ที่จะหมดอายุในวันที่ 31 มีนาคม 2557 โดยของ ขสมก.รับผิดชอบรถเมล์ฟรีให้บริการ 73 เส้นทาง จำนวน 800 คัน และจะได้รับเงินชดเชยประมาณ 255 ล้านบาท ขณะที่การรถไฟแห่งประเทศไทย รับผิดชอบบริการรถไฟชั้น 3 ฟรี จำนวน 164 ขบวน จะได้รับเงินชดเชยประมาณ 88 ล้านบาท
ทั้งนี้นายชัชชาติกล่าวว่า “ทางกระทรวงฯ จะขออนุมัติคณะรัฐมนตรีต่ออายุแบบรายเดือนต่อเดือนอย่างต่อเนื่อง เพื่อไม่ให้กระทบและเป็นภาระกับรัฐบาลชุดใหม่ โดยหลังจากคณะรัฐมนตรีอนุมัติแล้ว จะนำเสนอให้คณะกรรมการการเลือกตั้ง (กกต.) พิจารณาเห็นชอบกรอบวงเงินต่อไป”
นอกจากนี้ จะมีการหารือถึงแนวทางการทำงานของรัฐบาลรักษาการ กรณี ป.ป.ช.ชี้มูลความผิด น.ส.ยิ่งลักษณ์ ชินวัตร รักษาการนายกรัฐมนตรี คดีทุจริตโครงการจำนำข้าวด้วย
MThai News
