ธนาคารออมสิน หวังช่วยธุรกิจเอสเอ็มแอล – เอสเอ็มอี ที่ขาดสภาพคล่อง ด้วยสินเชื่อเอสเอ็มอี ตั้งเป้าเติบโต 6-7%
นายธัชพล กาญจนกูล รองผู้อำนวยการอาวุโส ธนาคารออมสิน รักษาการแทนผู้อำนวยการธนาคารออมสิน กล่าวในโอกาสวันคล้ายวันสถาปนาธนาคารออมสิน 101 ปี เชิญชวนประชาชนฝากเงินในบัญชีเงินฝากเผื่อเรียกพิเศษ 4 เดือน ดอกเบี้ยคลายร้อน ร้อยละ 2.15 ไม่เสียภาษี และยังมีเงินฝากเผื่อเรียก 11 เดือน ผลตอบแทน 3% โดยฝากเงินทุกประเภทตั้งแต่ 200 บาทขึ้นไป ทุกบัญชี รับฟรีกระปุกออมสินเหมียวออมทุกสาขาทั่วประเทศ
สถานการณ์เงินฝากล่าสุด ถือว่าเข้าสู่ภาวะปกติแล้ว โดยมีเงินฝากไหลเข้าต่อวันอยู่ที่ 2-3 พันล้านบาทต่อวัน  จากที่ก่อนหน้านี้ ที่มีเงินฝากไหลเข้าต่อวันเพียง 1.2-1.5 พันล้านบาทต่อวันเท่านั้น ล่าสุดธนาคารได้ออกผลิตภัณฑ์ใหม่ 4 เดือน โดยให้ดอกเบี้ยถึง 2.15% และก่อนหน้าได้ออกเงินฝากเผื่อเรียก 11 เดือน ดอกเบี้ย 3% ซึ่งถือว่าจูงใจคนออมเป็นอย่างดี เพราะให้ดอกเบี้ยสูง
นอกจากนี้ ธนาคารออมสินยังมุ่งปล่อยสินเชื่อให้กลุ่มผู้ประกอบการขนาดกลางและขนาดเล็ก หรือ เอสเอ็มอี เพราะยังเป็นกลุ่มขาดเงินทุนหมุนเวียนในช่วงนี้ จึงต้องการเข้าไปปล่อยสินเชื่อกลุ่มดังกล่าว เพื่อให้สินเชื่อผู้ประกอบการเอสเอ็มอีขยายตัวประมาณ 6-7% จากเป้าหมายสินเชื่อรวมขยายตัว 4.5% จึงเชื่อมั่นว่าจะเป็นส่วนสำคัญในการช่วยขับเคลื่อนเศรษฐกิจ
MThai News
