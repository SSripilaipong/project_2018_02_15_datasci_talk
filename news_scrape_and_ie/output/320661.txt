“กระทรวงพาณิชย์” รายงาน เงินเฟ้อเดือนมีนาคม เพิ่มขึ้น 0.22%จากเดือนก่อน หมวดผักสด หมู เชื้อเพลิงขึ้นถ้วนหน้า

นางอัมพวัน พิชาลัย ผู้อำนวยการสำนักงานนโยบายและยุทธศาสตร์การค้า กระทรวงพาณิชย์ ระบุว่า สาเหตุที่เงินเฟ้อเพิ่มมาจากภาวะต้นทุนวัตถุดิบอาหารสดที่สูงขึ้น จากการสำรวจราคาสินค้าประจำเดือนมีนาคม จำนวน 450 รายการ มีสินค้าที่มีราคาสูงขึ้น 117 รายการ ราคาคงที่ 203 รายการ และอีก 70 รายการ ราคาลดลง ส่งผลให้ดัชนีราคาผู้บริโภคทั่วไป หรืออัตราเงินเฟ้อเดือนมีนาคม สูงขึ้นจากเดือนที่แล้ว  0.22% และสูงขึ้น 2.11% เมื่อเทียบกับช่วงเดียวกันของปีก่อน ทั้งนี้ทำให้ราคาอาหารสำเร็จรูป เช่น ข้าวราดแกง และก๋วยเตี๋ยว ปรับราคาตาม โดยเฉพาะราคาเนื้อหมูที่ปรับเพิ่มขึ้น
นอกจากนี้ สินค้าในหมวดผักสด น้ำมันเชื้อเพลิง และแก๊สหุงต้ม ราคาก็ปรับสูงขึ้น แต่กระทรวงพาณิชย์ระบุ ในภาพรวมภาวะการใช้จ่ายด้านการบริโภคยังอยู่ในเกณฑ์ดี มีเสถียรภาพ และประเมินว่าอัตราเงินเฟ้อทั้งปี 2557 จะอยู่ในกรอบ 2-2.80%
MThai News
