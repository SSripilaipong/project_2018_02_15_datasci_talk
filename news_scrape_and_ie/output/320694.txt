ท่าอากาศยานไทย เผย ไตรมาส 2 โตต่ำกว่าเป้า เหตุการเมืองฉุด เล็งหั่นค่าใช้จ่าย 5% ไม่ให้กระทบรายได้-กำไรทั้งปี
นายเมฆินทร์ เพ็ชรพลาย กรรมการผู้อำนวยการใหญ่ บมจ.ท่าอากาศยานไทย (AOT) หรือ ทอท.เปิดเผยว่า ผลประกอบการไตรมาส 2/2557 (ม.ค.-มี.ค.57) มีอัตราการเติบโตของผู้โดยสารต่ำกว่าเป้าหมายที่ตั้งไว้จากเดิมื้ตั้งเป้าหมายผู้โดยสารจะเติบโตที่อัตรา 10% แต่เติบโตเพียง 6.9% เพราะได้รับผลกระทบจากสถานการณ์การเมืองภายในประเทศเป็นหลัก แต่บริษัทฯยังไม่มีการปรับลดเป้าหมายรายได้และกำไรของปี 2557 เนื่องจากในไตรมาส 2 ถือเป็นช่วงนอกฤดูท่องเที่ยว (High Season) แต่คาดว่าในช่วงไตรมาส 3 และ 4 สถานการณ์จะกลับเข้าสู่ภาวะปกติ
ทั้งนี้ เพื่อให้รายได้และกำไรของปี 2557 เป็นไปตามเป้าหมาย จะต้องบริหารจัดการเพื่อให้สอดคล้องกับสถานการณ์ เช่น ปรับลดหรือชะลอค่าใช่จ่ายในส่วนที่ไม่ใช่เรื่องจำเป็นเร่วด่วนออกไปก่อนประมาณ 5% และในช่วงไตรมาส 3 และ 4 จะต้องบริหารติดตามสถานการณ์อย่างใกล้ชิดเพื่อสามารถปรับตัวให้ทัน โดยยังมั่นใจว่าหากช่วงครึ่งปีหลัง ยังเป็น High Season ที่เป็นปกติ ภาพรวของทั้งปีจะไม่มีผลกระทบใดๆ
หลักในการบริหารของบริษัท คือ เน้นการบริการผู้โดยสารและสายการบินที่สะดวก รวดเร็วมากขึ้นโดยจะนำระบบเทคโนโลยีเข้ามาใช้มากขึ้น เช่น เช็คตั๋วอัตโนมัติ โหลดกระเป๋าอัตโนมัติ เป็นต้น ในขณะเดียวกันจะให้ความสำคัญกับการบริหารจัดการพื้นที่ให้เกิดประโยชน์สูงสุด หรือ Airport City ซึ่งจะต้องมีการตอบสนองบริการแบบ Lifestyle Service ผู้โดยสารใน 3 กลุ่มหลักคือ ผู้โดยสารกลุ่มท่องเที่ยว , ผู้โดยสารกลุ่มเดินทางทั่วไป ,ผู้โดยสารกลุ่มนักธุรกิจ โดยจะนำเสนอบริการรูปแบบ Retail Mall เพราะผู้โดยสารจะมีเวลาในพื้นที่ Retail Mall มากขึ้น
MThai News
