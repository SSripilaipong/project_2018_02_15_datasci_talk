กสทช.แถลงย้ำจะซื้อทีวีเครื่องใหม่ต้องรับช่องทีวีดิจอตอลได้ โดยทีวีใหม่ต้องมีสติกเกอร์ “น้องดูดี” เท่านั้น ด้าน”อีสานโพลล์” ชี้ คนไทยยังไม่รู้จักทีวีดิจิตอล กว่า 80%

นายฐากร ตัณฑสิทธิ์ เลขาธิการ คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) แนะนำว่าประชาชนที่ต้องการซื้ออุปกรณ์รับชมทีวีดิจิตอลทั้ง เครื่องโทรทัศน์ที่มีตัวรับดิจิตอลในตัว หรือกล่องรับสัญญาณโทรทัศน์ดิจิตอล ต้องซื้อที่มีสติกเกอร์น้องดูดีจากกสทช.ติดอยู่ที่ตัวอุปกรณ์ ว่าสามารถรับชมระบบดิจิตอลได้แน่นอน โดยขณะนี้มีวางจำหน่ายในตลาดแล้ว 52 รุ่น  และเครื่องโทรทัศน์ที่สามารถรับชมทีวีดิจิตอล 76 รุ่น โดยก่อนซื้อต้องสังเกตสติกเกอร์ “น้องดูดี” ทุกครั้ง หากไม่มีถือว่าเป็นกล่องรับสัญญาณเถื่อน ที่อาจไม่มีประสิทธิภาพหรือไม่สามารถรับชมได้ รวมถึงป้องกันการหลอกลวงขายอุปกรณ์ ในช่วงที่มีกระแสการให้บริการทีวีดิจิตอลด้วย
อย่างไรก็ตาม วันนี้จนถึงวันที่ 24 เมษายนนี้ จะเป็นการทดลองการออกอากาศโครงข่ายทีวีดิจิตอลทางเทคนิคร่วมกับ 24 ช่องทีวีบริการธุรกิจ ประชาชนสามารถรับชมการออกอากาศได้ และวันที่ 25 เมษายนนี้ จะเป็นวันที่ใบอนุญาตช่องทีวีดิจิตอล มีผลบังคับใช้ให้ผู้ประกอบการ ที่ได้รับใบอนุญาตทั้ง 24 ช่อง ต้องออกอากาศภายใน 30 วัน นับตั้งแต่ได้รับใบอนุญาต
แต่ทั้งนี้ดร.สุทิน เวียนวิวัฒน์ หัวหน้าโครงการอีสานโพล คณะวิทยาการจัดการ มหาวิทยาลัยขอนแก่น เปิดเผยว่า  การสำรวจของอีสานโพล (E-Saan Poll) เรื่อง “คนอีสานกับทีวีดิจิตอล” พบว่า “การรับชมทีวีในปัจจุบันส่วนใหญ่เป็นการรับชมผ่านจานดาวเทียมที่ไม่จ่ายรายเดือน เกินกว่าครึ่งยังไม่รู้ว่าจะมีฟรีทีวีเพิ่มเป็น 24-48 ช่อง ด้วยระบบดิจิตอล เร็วๆ นี้ กว่า 80% ยังไม่รู้วิธีรับชมทีวีดิจิตอล เพียง 7% จะซื้อทีวีดิจิตอลเครื่องใหม่ในปีแรก  แต่จะเพิ่มขึ้นอย่างเห็นได้ชัดตั้งแต่ปีที่ 2 นอกจากนี้ยังพบว่า คนอีสานไม่ง้อคูปองของ กสทช.มากนัก และติดตามข่าวการเมืองจากช่องฟรีทีวีมากกว่าการรับชมโดยตรงจากช่องทีวีการเมือง”
MThai News
