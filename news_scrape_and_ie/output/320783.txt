หุ้นบวก 2.35 จุด หลังเปิดตลาด ดัชนีปรับไปที่ระดับ 1,389.83 จุด มูลค่าซื้อขาย 848.60 ล้านบาท

ฟินันเซีย ไซรัส เผยแนวโน้มการลงทุนในตลาดหุ้นไทยวันนี้ (2 เม.ย.) แนวโน้มของดัชนีหุ้นไทยได้แรงหนุนจากนักลงทุนต่างประเทศ ที่มีเข้ามาลงทุนอย่างต่อเนื่อง อีกทั้งยังได้รับแรงหนุนจากบรรยากาศการลงทุนในตลาดหุ้นต่างประเทศที่สดใส หลังตัวเลขเศรษฐกิจสหรัฐออกมาดี โดยเปิดตลาดหุ้นวันนี้ (2 เม.ย.) ดัชนีเปิดในแดนบวก โดยเมื่อเวลา (9.59 น.) ดัชนีปรับไปที่ระดับ 1,389.83 จุด เพิ่มขึ้น 2.35 จุด มูลค่าการซื้อขาย 848.60 ล้านบาท
สำหรับปัจจัยด้านการเมืองในประเทศ เมื่อวานนี้ช่วงเย็น ป.ป.ช. ได้มีมติให้สอบพยานเพิ่ม 3 ราย จากที่นายกรัฐมนตรี ร้องขอให้สอบเพิ่ม 11 ราย ในกรณีโครงการจำนำข้าว ทำให้การพิจารณาชี้มูลความผิดของนายกรัฐมนตรี ยังต้องรอต่อไปก่อน ขณะที่วันนี้ ต้องรอดูการวินิจฉัยของศาลรัฐธรรมนูญ ว่าจะรับหรือไม่รับคำร้องเกี่ยวกับการปฏิบัติหน้าที่ของ ครม. เกี่ยวกับการโยกย้าย เลขาธิการ สมช. นายถวิล เปลี่ยนศรี ว่าขัดรัฐธรรมนูญหรือไม่ นอกจากนี้การที่กลุ่ม นปช. นัดชุมนุมใหญ่ที่ถนนอักษะ (ถนนเชื่อมระหว่างพุทธมณฑลสาย 3 และสาย 4) ในวันเสาร์ที่จะถึงนี้ด้วย ทำให้ยังต้องระวังการแกว่งตัวผันผวนของดัชนีท้ายัปดาห์
MThai News
