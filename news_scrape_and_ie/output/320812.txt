“ไลท์ติ้ง แอนด์ อีควิปเมนท์” จ่อย้ายเข้าตลาดหลักทรัพย์แห่งประเทศไทย หลังกองทุนและสถาบันสนใจหุ้นบริษัท พร้อมลงทุน 600 ล้านขยายกำลังผลิต
นายปกรณ์ บริมาสพร ประธานกรรมการบริหาร บริษัท ไลท์ติ้ง แอนด์ อีควิปเมนท์ จำกัด (มหาชน) หรือ   L&E กลุ่มธุรกิจสินค้าอุปโภคบริโภค ผู้ประกอบธุรกิจผลิตและจัดจำหน่ายโคมไฟฟ้า อุปกรณ์แสงสว่างในรูปแบบต่างๆ  เปิดเผยว่า บริษัทมีแผนจะย้ายการซื้อขายจากตลาดหลักทรัพย์เอ็ม เอ ไอ (mai) ไปอยู่ในตลาดหลักทรัพย์แห่งประเทศไทย (SET) ส่วนกลุ่มที่บริษัทจะเข้าไปจดทะเบียนคาดว่าน่าจะเป็นหมวดที่เกี่ยวข้องกับวัสดุก่อสร้าง
โดย คุณสมบัติสามารถจดทะเบียนเข้ามาซื้อขายในตลาดใหญ่อย่าง  SET ได้อยู่แล้ว แต่การที่เลือกที่จะเข้าจดทะเบียนใน  mai เพราะบริษัทจะได้สิทธิประโยชน์ทางภาษีมากกว่า อย่างไรก็ตามขณะนี้บริษัทมองว่า หากย้ายเข้ามาอยู่ใน SET แทน จะถือเป็นการเปิดโอกาสให้กองทุนและสถาบันที่มีความสนใจหุ้นบริษัทเข้ามาลงทุนได้ง่ายขึ้น เพราะช่วงที่ผ่านมา ทางบริษัทได้รับความสนใจจากทั้งกองทุนและสถาบันเป็นจำนวนมาก
ทั้งนี้ผลการดำเนินงานในไตรมาส 1/2557 น่าจะทำออกมาได้ดี เนื่องจากบริษัทได้เซ็นสัญญางานเปลี่ยน หลอดไฟโคมถนนเป็นหลอด LEDของทางการไฟฟ้าส่วนภูมิภาค หรือ กฟภ. มูลค่าประมาณ 110 ล้านบาท  ซึ่งคาดว่าจะรับรู้ได้ทั้งหมดในไตรมาส 1/ 2557 ประกอบกับ บริษัทยังได้งานเปลี่ยนหลอด  LED ให้กระทรวงกลาโหม มูลค่าประมาณ 110 ล้านบาท ซึ่งจะทยอยรับรู้รายได้ในไตรมาสนี้ประมาณ 30-40%
ส่วนแนวโน้มรายได้ปี 2557 บริษัทคาดว่าจะเติบโตขึ้น 15-20% เมื่อเทียบกับงวดปี 2556 โดยปัจจุบันมีรายได้รอการรับรู้ (Back log) อยู่ประมาณ 900 ล้านบาท ขณะที่อัตรากำไรขั้นต้น (Gross Profit Margin) น่าจะใกล้เคียงกับปีก่อนซึ่งอยู่ที่ระดับ 29.25 % ปีนี้บริษัทจะลงทุน 600 ล้านบาท เพื่อใช้สำหรับสร้างโรงงาน LED แห่งใหม่และสร้างคลังสินค้า โดยตั้งเป้าว่าภายในปี 2557-2559 บริษัทจะสามารถเพิ่มสัดส่วนการส่งออกขยายตัวเป็น 10% หลังจากโรงงานสร้างเสร็จในปี 2558
นักวิเคราะห์ บริษัทหลักทรัพย์ ฟิลลิป (ประเทศไทย) จำกัด (มหาชน) ประเมินทิศทางสัญญาณเทคนิคหุ้น  L&E ในระยะสั้น ยังแกว่งตัวอยู่ในกรอบ โดยประเมินแนวรับที่ 34.25 บาท และแนวต้านที่ 38.00 บาท โดยแนะนำ “ซื้อลงทุน” ในกรอบที่กำหนด
Mthai News
