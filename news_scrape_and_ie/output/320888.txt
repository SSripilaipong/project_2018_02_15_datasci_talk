“ททบ.5” ผู้ให้เช่าโครงข่าย ไม่ชัดเจนหากเกิดเหตุรุนแรงทางการเมือง หรือรัฐประหาร การให้บริการโครงข่ายทีวีดิจิตอลดำเนินการได้ตามปกติ พร้อมเตรียมแผนสำรองฉุกเฉิน และเชื่อว่าการชุมนุมจะไม่กระทบการทำงานของสื่อ

พล.ท.ชาตอุดม ติตถะสิริ กรรมการผู้อำนวยการใหญ่ สถานีวิทยุโทรทัศน์กองทัพบก (ททบ.5) เผยว่า เชื่อมั่นในผู้ชุมนุมจะไม่ปิดกั้นสื่อไม่ให้ประชาชนได้รับรู้ข้อเท็จจริง ซึ่ง ททบ.5 ในฐานะเป็นผู้ประกอบการโครงข่ายทีวีดิจิตอล หรือ MUX จะสามารถเผยแพร่ข้อเท็จจริงออกไป แต่หากเกิดสถานการณ์รุนแรงขึ้น ยังตอบไม่ได้ว่าจะสามารถให้บริการช่องรายการได้อย่างต่อเนื่องหรือไม่ เพราะถ้าไม่มีใครมาปิดทุกช่องรายการที่เช่าใช้ ก็จะออกอากาศได้ตามปกติ หรือไม่จอดำ และคนไทยคงไม่อยากให้เกิดเหตุการณ์นี้ขึ้น ส่วนภัยธรรมชาติหากไม่ร้ายแรงเท่าสึนามิ คงไม่กระทบกับการให้บริการโครงข่าย
“จะเกิดจอดำได้ ต้องมีปัญหาขัดข้องด้านเทคนิค และเชื่อว่ากลุ่มผู้ชุมนุมคงจะไม่อะไรกับสื่อ หรือปิดกั้นการนำเสนอข้อเท็จจริง สำหรับแผนสำรอง หากเกิดกรณีฉุกเฉิน คือ มีเครื่องส่งสำรองและมีสถานีฐาน 39 แห่ง ซึ่งสามารถแพร่กระจายสัญญาณทดแทนได้”  กรรมการผู้อำนวยการใหญ่ ททบ.5 กล่าว
ด้าน พล.ต.บุญญฤทธิ์ วิสมล ผู้อำนวยการนโยบายและแผน ททบ.5 กล่าวว่า ใช้งบประมาณลงทุนโครงข่าย 1,400 ล้านบาท และมีค่าดำเนินการของทั้ง 14 ช่องรายการอีก 200 ล้านบาทต่อปี
ผู้สื่อข่าวถามว่า  สถานการณ์ทางการเมือง หรือรัฐประหาร จะมีผลต่อการให้บริการโครงข่ายหรือไม่ พล.ต.บุญญฤทธิ์ ตอบเพียงสั้นๆ ว่า อาจมีผลกระทบ
ขณะที่ นายพลากร สมสุวรรณ กรรมการผู้จัดการสถานีโทรทัศน์สีกองทัพบก ช่อง 7 กล่าวในฐานะผู้เช่าใช้โครงข่ายว่า การเลือกใช้บริการโครงข่าย ททบ.5 เพราะเป็นส่วนหนึ่งของช่อง 5 และติดตามโครงข่ายมานาน รวมทั้งมั่นใจเทคโนโลยีและทีมงาน โดยจะเริ่มออกอากาศอย่างเป็นทางการเมื่อช่องมีความพร้อม ในวันที่ได้รับใบอนุญาต ส่วนกรณีที่มีกระแสข่าวว่า จะออกอากาศวันที่ 24 เม.ย.นั้น นายพลากร บอกว่าอยากให้รอดูวันที่ 25 เม.ย.นี้
MThai News
