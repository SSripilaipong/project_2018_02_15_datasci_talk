กสทช.แจงทีวีดิจิตอลออกอากาศวันแรกติดขัด พบปัญหาแตกต่าง แต่ทยอยรับชมได้แล้วทั้งจาน ทั้งกล่องสัญญาณ แม้แต่ติดหนวดกุ้ง
นางสาวสุภิญญา กลางณรงค์ คณะกรรมการกสทช. เปิดเผยว่า เมื่อวานนี้เป็นวันแรกสำหรับการเริ่มทดลองออกอากาศทีวีในระบบดิจิตอล ตนได้ทดลองดูจากทีวีดิจิตอลในตัว(Digital Build In) โดยติดเสาอากาศขนาดเล็ก หรือ หนวดกุ้งไฮเทคที่เครื่องทีวี พบภาพและเสียงคมชัดของในระบบดิจิตอล สามารถรับฟรีทีวีเดิมได้ครบทุกช่อง โดยเฉพาะอย่างยิ่งช่องไทยพีบีเอส และ อสมท.รับภาพคมชัดสูง(ระบบHD) นอกจากนี้พบช่องทีวีใหม่ อาทิ ช่อง SpringNews ช่องVoiceTV ช่องTrue4U ช่องแกรมมี่ ช่องMCOT Kids&Family ช่องเวิร์คพ้อยท์ และช่องPPTV(HD) ส่วนช่องอื่นๆคาดว่ากำลังทยอยเข้ามา
ส่วนปัญหาหลักที่พบคือ การเรียงช่องยังไม่เป็นไปตามที่ กสทช.กำหนด รวมทั้งมีบางช่องที่พร้อมทดลองออกอากาศในวันนี้ แต่พบปัญหาการส่งเข้าระบบโครงข่ายซึ่งคงต้องแก้ไขต่อไป ด้านเคเบิ้ลทีวีบางแห่งเริ่มรับชมได้แล้วแต่ยังเรียงช่องไม่ตรง ส่วนลูกค้าที่รับชมผ่านจาน ทรู วิชั่นส์ จะสามารถเริ่มดูได้วันที่ 17 เม.ย.นี้ กลุ่มลูกค้าพีเอสไอก็เริ่มทยอยรับชมผ่านกล่องได้แล้ว
ภาพรวมการทดลองวันแรกพบปัญหาทางเทคนิค รวมทั้ง ประชาชนอาจจะยังรับชมได้น้อยเพราะขาดอุปกรณ์รับสัญญาณซึ่งต้องอดใจรอ คาดว่าหลังมอบใบอนุญาตวันที่ 25 เม.ย.นี้ จะสามารถรับชมได้อย่างเป็นทางการในเดือน พ.ค. – มิ.ย. รวมถึงแผนการแจกคูปองจะเริ่มได้เช่นกัน เพราะต้องการให้สัญญาณดิจิตอลออกไปรอประชาชนก่อนถึงแจกคูปองผ่านไปรษณีย์ได้ในพื้นที่นำร่อง 11 จังหวัด ได้แก่ 1.กทม. 2.นครราชสีมา 3.เชียงใหม่ 4.สงขลา 5.อุบลราชธานี 6.สุราษฎร์ธานี 7.ระยอง 8.สิงห์บุรี 9.สุโขทัย 10.ขอนแก่น และ11.อุดรธานี
ทั้งนี้ผู้ที่ไม่รอคูปองจาก กสทช. สามารถหาซื้อเครื่องทีวีใหม่ที่รับดิจิตอลในตัว (Digital Build In) หรือกล่องรับดิจิตอลติดตั้งกับทีวีเครื่องเดิมได้เลย โปรดสังเกตสัญลักษณ์น้องดูดี และสติ๊กเกอร์ ตราครุฑ กสทช. ซึ่งเป็นการรับรองว่ากล่องดังกล่าวสามารถรับชมทีวีดิจิตอลได้ รวมถึง เช็คเสาอากาศเดิมที่บ้านท่านว่าสามารถดูช่องไทยพีบีเอสได้หรือไม่ ถ้าไม่ได้แนะนำให้เปลี่ยนเสาอากาศ หรือติดตั้งหนวดกุ้งดิจิตอล หรือหนวดกุ้งไฮเทค ก็จะสามารถรับชมได้ในแบบดิจิตอล
Mthai News
