วายแอลจี บูลเลี่ยนฯ มองราคาทองคำไตรมาส 2 หากไม่มีปัจัยใดสอดแทรก ราคาทองคำอาจถึง 21,500-22,200 บาท พร้อมแนะนักลงทุนระยะยาว ซื้อเมื่อราคาอ่อนตัวลงใกล้ 18,400 บาท

นางสาวฐิภา นววัฒนทรัพย์ ประธานเจ้าหน้าที่บริหาร บริษัท วายแอลจี บูลเลี่ยน แอนด์ ฟิวเจอร์ส จำกัด เปิดเผยว่า หลังจากที่ราคาทองคำร่วงไปเกือบ 30% ในปี 2556 ที่ผ่านมานั้น ราคาทองคำได้เริ่มปรับตัวขึ้นมาได้ในช่วงไตรมาสที่ 1 ปี 2557 โดยทำจุดสูงสุดในบริเวณ 1,391 ดอลลาร์สหรัฐต่อออนซ์ มีสาเหตุจากความวิตกกังกลต่อความขัดแย้งระหว่างรัสเซียและยูเครนรวมไปถึงชาติตะวันตก อย่างไรก็ตามเมื่อความขัดแย้งดังกล่าวไม่ได้รุนแรงตามคาด ประกอบกับธนาคารกลางสหรัฐอเมริกายังมีแนวโน้มที่จะลดขนาดของวงเงินมาตรการคิวอีลงต่อเนื่อง ทองคำจึงถูกลดความสำคัญจากการเป็นสินทรัพย์ปลอดภัยลงมา ส่งผลให้เกิดแรงขายออกมาค่อนข้างมากจนหลุดบริเวณ 1,300 ดอลลาร์สหรัฐต่อออนซ์ ทำให้ชะลอการปรับตัวขึ้นของราคาทองคำ ส่งผลให้ราคาทองคำปิดไตรมาสที่ 1 ไปที่ 1,283.64 ปรับตัวขึ้น 73.84 ดอลลาร์สหรัฐต่อออนซ์ หรือ 6.10% เมื่อเทียบกับต้นปี 2557
สำหรับไตรมาสที่ 2 นั้น นางสาวฐิภา กล่าวว่า  ประเด็นสำคัญที่เข้ามาชี้นำตลาดทองคำยังคงอยู่ที่ นโยบายการเงินของธนาคารกลางสหรัฐฯ(เฟด) ซึ่งมาตรการคิวอียังเป็นตัวแปรสำคัญที่จะกำหนดทิศทางของราคาทองคำ  นอกจากนี้ ประธานเฟดยังคงให้ความเห็นว่าอาจมีการปรับขึ้นอัตราดอกเบี้ยนโยบายภายในระยะเวลา 6 เดือนต่อจากนี้ ส่งผลต่อตลาดทองคำได้มากพอสมควร ทั้งนี้ ประเด็นอื่นๆอาจ ต้องติดตามความเคลื่อนไหวของนโยบายการเงินของธนาคารกลางยุโรป(อีซีบี) รวมถึงประเด็นความขัดแย้งระหว่างรัฐเซีย ยูเครนรวมถึงชาติตะวันตก หากมีประเด็นที่เพิ่มเติมขึ้นมา ย่อมส่งผลต่อทิศทางของราคาทองคำได้
นางสาวฐิภา กล่าวว่า สำหรับมุมมองด้านราคาทองคำนั้น วายแอลจีประเมินว่า หากราคาทองคำสามารถรักษาฐานที่บริเวณ 1,180 ดอลลาร์สหรัฐต่อออนซ์ หรือประมาณ 18,100 บาทต่อบาท ทองคำได้ มีโอกาสที่จะดีดตัวขึ้นไปในโซน 1,400-1,450 ดอลลาร์สหรัฐต่อออนซ์ หรือ ประมาณ 21,500-22,200 บาทต่อบาททองคำ  ทำให้การลงทุนในไตรมาสที่ 2 นั้น  นักลงทุนระยะยาวอาจต้องรอจังหวะซื้อเมื่อราคาทองคำอ่อนตัวลงมาใกล้ 1,200 ดอลลาร์สหรัฐต่อออนซ์หรือ ประมาณ 18,400 บาท ต่อบาททองคำ และตัดขาดทุนหากราคาหลุด 1,180 ดอลลาร์สหรัฐต่อออนซ์ลงมา
MThai News
