กทพ.แจ้งความดำเนินคดีขบวนรถกลุ่มผู้ชุมนุมขึ้นทางด่วน โดยไม่ชำระค่าผ่านทาง ตั้งแต่เดือนมกราคม -มีนาคม 2557 ระบุมีเกือบทุกวัน และยังฝ่าฝืนกฎหมายจราจร

นางบุษบา  ปทุมมาศ ผู้อำนวยการกองประชาสัมพันธ์ การทางพิเศษแห่งประเทศไทย(กทพ.) เปิดเผยว่า ขณะนี้อยู่ระหว่างดำเนินคดีขบวนรถผู้ชุมนุมที่ผ่านทางพิเศษโดยไม่ชำระค่าผ่านทาง ในช่วง Shut Down กรุงเทพมหานคร ตั้งแต่เดือนมกราคม 2557 จนถึงเดือนมีนาคม 2557 กทพ. ได้แจ้งความดำเนินคดีและกรมสอบสวนคดีพิเศษ (DSI) ได้รับไว้เป็นคดีพิเศษแล้ว
โดยตั้งแต่เดือนมกราคม-มีนาคม 2557 พบว่ามีกลุ่มผู้ชุมนุมนำรถยนต์ 4 ล้อ รถยนต์ 6-10 ล้อขึ้นไป และรถจักรยานยนต์ขึ้นไปใช้บนทางพิเศษโดยผิดกฎหมาย และไม่ชำระค่าผ่านทางพิเศษเกือบทุกวัน การกระทำดังกล่าวเป็นการฝ่าฝืนไม่ชำระค่าผ่านทางพิเศษ และการนำรถจักรยานยนต์รวมถึงรถประเภทต้องห้ามมิให้ใช้ในทางพิเศษมาใช้บนทางพิเศษ เป็นการกระทำที่ฝ่าฝืนระเบียบข้อบังคับเกี่ยวกับการจราจรในทางพิเศษ พ.ศ.2555 ข้อ 4 และมีบทลงโทษตามพระราชบัญญัติจราจรทางบก มาตรา 154
กำหนดโทษปรับไว้ไม่เกิน 1,000 บาท พระราชบัญญัติ การทางพิเศษแห่งประเทศไทย มาตรา 31, 40, 62 และ 63 ที่กำหนดโทษจำคุกไว้ไม่เกิน 1 เดือน  ปรับไม่เกิน 2,000 บาท หรือทั้งจำทั้งปรับ และประมวลกฎหมายอาญา มาตรา 139 กำหนดโทษจำคุก   ไม่เกิน 4 ปี หรือปรับไม่เกิน 8,000 บาท หรือทั้งจำทั้งปรับ
สำหรับกรณีเกิดเหตุซุ่มยิงขบวนของเครือข่ายนักศึกษาประชาชนปฏิรูปประเทศไทย (คปท.) ระหว่างเดินทางกลับจากเวที กปปส. แจ้งวัฒนะ มายังเวทีหลักเชิงสะพานชมัยมรุเชฐ บนทางพิเศษศรีรัชบริเวณแจ้งวัฒนะ ส่งผลให้มีผู้ได้รับบาดเจ็บและเสียชีวิต เมื่อวันที่ 1 เมษายน 2557 เวลาประมาณ 14.30 น. นั้น  กทพ. ได้ดำเนินการตรวจสอบเหตุการณ์ผ่านทางกล้องวงจรปิด(CCTV) ที่ติดตั้งอยู่ในบริเวณที่เกิดเหตุแล้ว  ไม่ปรากฏว่าพบสิ่งผิดปกติ
MThai news
