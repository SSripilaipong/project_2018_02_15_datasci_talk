“AIRP” คุยฟุ้ง “งานคอมมาร์ต ไทยแลนด์ 2014” ประสบความสำเร็จ ขากยอดขายสินค้าภายในงานทะลุ 2,200 ล้านบาท โน๊ตบุ๊คยังมีครองแชมป์ตามด้วยสมาร์ทโฟนและแท็บเล็ต

นายพรชัย จันทรศุภแสง ผู้อำนวยการธุรกิจสื่อไอที บริษัท เออาร์ไอพี จำกัด (มหาชน) กล่าวว่า การจัดงาน  “คอมมาร์ต ไทยแลนด์ 2014”ประสบความสำเร็จโดยเฉพาะยอดขายโน้ตบุ๊ค แต่ทั้งนี้ยอดขายสมาร์ทโฟน แท็บเล็ต กลับมาช่วยเติมเต็มทำให้ยอดขายดีเกินคาดทะลุไปถึง 2,200 ล้านบาท  งานครั้งนี้เป็นปรากฏการณ์ความเคลื่อนไหวของกลุ่มสินค้าโน้ตบุ๊ค ที่กลับมาติดอันดับขายดี จากแรงซื้อของกลุ่มตลาดเอสเอ็มอี และกลุ่มผู้บริโภคทั่วไป ที่เชื่อมั่นในคุณภาพและราคาที่ถูกใจ เพราะผู้ค้าไอที ได้จัดกิจกรรมส่งเสริมการขาย ทำโปรโมชัน ลดแลกแจกแถมต่างๆ มากมาย รวมไปถึงเป็นจังหวะที่ผู้บริโภคกำลังมีความต้องการเปลี่ยนและซื้อหาโน้ตบุ๊คเครื่องใหม่
ส่วนสมาร์ทโฟนและแท็บเล็ตก็มียอดขายไม่น้อยตามมาด้วย LCD / LED TV, Storage, Digital Camera ก็มียอดขายติดอันดับด้วย แต่แม้โน้ตบุ๊ค จะเป็นอันดับ 1 แต่ก็มีแนวโน้มจำนวนที่ลดลงเพราะพฤติกรรมของผู้บริโภคเริ่มเปลี่ยนไป   หันมาใช้แท็บเล็ตหรือสมาร์ทโฟนกันมากขึ้น อย่างไรก็ตาม งานคอมมาร์ต ในครั้งนี้  ได้สร้างความมั่นใจให้แก่กลุ่มพันธมิตร และผู้บริโภคว่าตลาดไอทีไทยพร้อมแล้วที่จะขึ้นไปเป็นงานแสดงและจำหน่ายสินค้าไอทีที่ใหญ่เป็นอันดับ 1 ของภูมิภาคอาเซียน
นายสมยศ เชาวลิต กรรมการผู้จัดการ บริษัท เจ.ไอ.บี. คอมพิวเตอร์ กรุ๊ป จำกัด กล่าวว่า ยอดขายในงานคอมมาร์ต ดีขึ้นเกินคาด ภายในบูธมีการทำโปรโมชันต่างๆ เพื่อดึงดูดใจลูกค้า ทั้งลด แลก แจก แถม งานนี้คนที่มาเดินงาน ตั้งใจมาซื้อสินค้าโดยเฉพาะ ส่วนสินค้าขายดี คือ คอมไพเนนท์ต่างๆ อาทิ ฮาร์ดดิสต์ อุปกรณ์เกมส์มิ่ง รวมถึงอุปกรณ์เสริมอื่นๆ เนื่องจากตลาดเกมส์ในเมืองไทยโตขึ้น อุปกรณ์เสริมก็มียอดขายดีขึ้นตามไปด้วย ทั้ง คีย์บอร์ด หูฟัง เมาท์ แผ่นรองเมาท์
ด้านนายฉัตรณรงค์ เอียสกุล IT Product Marketing Manager บริษัท โตชิบา ไทยแลนด์ จำกัด กล่าวถึงานคอมมาร์ต 2014 ว่า ยอดขายโตชิบาดีเกินที่คาดไว้ในทุกหมวดสินค้าที่นำเข้ามาจำหน่าย โดยเฉพาะสินค้ากลุ่ม Notebook, Ext. HDD และ LED TV และที่สร้างความประหลาดใจก็คือโน้ต บุ๊ครุ่นพรีเมี่ยมที่ได้รับการตอบรับจากลูกค้า จนทำให้ขายได้ดีจนหมดก่อน ซึ่งโตชิบามีความโดดเด่นในเรื่องคุณภาพและฟังก์ชั่นการใช้งานสำหรับกลุ่มสินค้าดังกล่าวอยู่แล้ว ส่วนโปรโมชันในงาน ทางโตชิบาได้นำเสนอโปรโมชันที่โดนใจลูกค้า ซึ่งลูกค้าสามารถนำไปใช้ประโยชน์ได้จริง ผนวกกับคุณภาพและฟังก์ชั่นที่โดดเด่นอันเป็นเอกลักษณ์ของสินค้า จึงทำให้โตชิบามียอดขายสูงกว่าคอมมาร์ตครั้งที่แล้วเกือบเท่าตัว
MThai News
