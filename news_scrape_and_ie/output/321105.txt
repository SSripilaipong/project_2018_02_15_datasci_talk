สภาผู้ส่งออกทางเรือฯ แจงเหตุส่งออกในปี 2557 ติบโตต่ำกว่าเป้าหมาย 5%ชี้ปัญหาการเมืองปัจจัยแรกฉุดส่งออก นอกนั้นปัจจัยรอง

นายนพพร เทพสิทธา  ประธานสภาผู้ส่งออกสินค้าทางเรือแห่งประเทศไทย หรือสภาผู้ส่งออก กล่าวว่า ขณะนี้มีปัจจัยเสี่ยงทั้งในระยะสั้นและระยะยาวที่อาจกระทบให้การส่งออกในปี 2557 ไม่เป็นไปตามเป้าหมาย5%  และเป็นอุปสรรคสำคัญในการเติบโตของการส่งออกในปีต่อ ๆ ไป โดยเฉพาะ 4 ปัจจัยหลัก ได้แก่
1 .สถานการณ์ทางการเมืองที่ยืดเยื้อ กระทบต่อการเจรจาทางธุรกิจ ต้นทุนและระยะเวลาการขนส่งที่เพิ่มขึ้น การดำเนินงานของรัฐบาลในการเจรจาข้อตกลงทางการค้าต้องหยุดชะงัก 
2.การนำเข้าที่ลดลง กระทบต่อปริมาณตู้สินค้าสำหรับการส่งออกไม่เพียงพอ 
3.ความผันผวนของอัตราแลกเปลี่ยน และราคาน้ำมันในตลาดโลก จากสถานการณ์ทางเศรษฐกิจโลก การปรับลดมาตรการผ่อนคลายเชิงปริมาณ (QE) ลงอย่างต่อเนื่องของธนาคารกลางสหรัฐ และสถานการณ์ความตึงเครียดทางการเมืองในเวทีโลกจากการที่รัสเซียต้องการผนวกไครเมีย เข้าเป็นส่วนหนึ่งจนเป็นเหตุให้สหรัฐอเมริกาและสหภาพยุโรปประกาศจะคว่ำบาตรรัสเซีย 
4.การปรับขึ้นภาษีบริโภค (Consumption Tax) ของรัฐบาลญี่ปุ่น จาก 5% เป็น 8%ในเดือนเมษายนนี้ซึ่งจะส่งผลให้ผู้ส่งออกไทยถูกกดดันให้ลดราคาสินค้าลงเพื่อชดเชยกับอัตราภาษีบริโภคที่ต้องจ่ายเพิ่มขึ้น ขณะที่ปัจจัยเสี่ยงระยะยาว จากสถานการณ์ทางการเมืองความไม่ชัดเจนในการดำเนินนโยบายของประเทศในภาวะสุญญากาศทางการเมืองควาล่าช้าในการอนุมัติโครงการที่ยื่นขอส่งเสริมการลงทุน รวมไปถึงความมั่นคงทางพลังงานของประเทศล้วนเป็นปัจจัยลบที่ส่งผลกระทบต่อการตัดสินใจของนักลงทุนจากต่างชาติ
ทั้งนี้จากตัวเลขมูลค่าการลงทุนโดยตรงจากต่างประเทศที่ลดลงกว่า 43.2% ในระยะสองเดือนแรกของปี 2557 และเริ่มมีการย้ายฐานการผลิตไปยังประเทศอื่น ๆ ในกลุ่มประเทศอาเซียนมากขึ้น ซึ่งหากไม่มีการลงทุนเพิ่มหรือปรับปรุงประสิทธิภาพในภาคการผลิตจะส่งผลให้อุตสาหกรรมส่งออกของไทยขาดการพัฒนาเทคโนโลยีและสูญเสียศักยภาพการส่งออกในระยะยาว ดัชนีการส่งออกสินค้าทางเรือประจำเดือนกุมภาพันธ์ ปรับเพิ่มขึ้นเล็กน้อยที่ 2.43% คิดเป็นมูลค่า18,363 ล้านเหรียญสหรัฐ ทำให้การส่งออกระยะ 2 เดือนแรก (มกราคม-กุมภาพันธ์) มีมูลค่า 36,271ล้านเหรียญสหรัฐ ขยายตัว 0.20% เนื่องจากการส่งออกในตลาดหลักปรับตัวดีขึ้น ยกเว้นตลาดสหรัฐที่ส่งออกลดลง 2.3% จากปัญหาเศรษฐกิจสหรัฐและความต้องการสินค้าภายในสหรัฐยังไม่ฟื้นตัว
MThai News
