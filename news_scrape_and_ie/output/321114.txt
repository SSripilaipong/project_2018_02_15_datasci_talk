ประชาชนจำนวนมากแห่ร่วมงาน มหกรรมธงฟ้าราคาประหยัด บูธขายหมูเนื้อแดง ราคากิโลกรัมละ 100 บาทต่อคิวยาวที่สุด แต่จำกัดให้ซื้อคนละ 1 กิโลกรัม พาณิชย์ตั้งเป้าลดค่าครองชีพปให้คนไทยกว่า 50 ล้านบาท
ภายหลังกระทรวงพาณิชย์ เปิดงาน “มหกรรมธงฟ้าราคาประหยัด” เพียง 1 วัน ปรากฏว่ามีประชาชนจำนวนมากแห่ร่วมงาน  โดยบูธขายหมูเนื้อแดง ที่ขายกิโลกรัมละ 100 บาท ถูกกว่าราคาท้องตลาดถึง 60 บาท แต่จำกัดให้ซื้อเพียงคนละ 1 กิโลกรัม  มีประชาชนต่อคิวยาวที่สุด ซึ่งหลายๆคนบอกตรงกันว่ายินดีมาต่อแถวในงานนี้ เพื่อให้ได้ซื้อของราคาถูก เพื่อประหยัดรายจ่าย และอยากให้ภาครัฐจัดงานนี้อย่างต่อเนื่อง
ทั้งนี้นางศรีรัตน์ รัษฐปานะ ปลัดกระทรวงพาณิชย์ เผยว่า มหกรรมธงฟ้าราคาประหยัด กระตุ้นเศรษฐกิจเพื่อชีวิตคนไทย จะเป็นทางเลือกที่ช่วยลดภาระค่าครองชีพให้กับประชาชน จัดขึ้น ณ ศูนย์แสดงสินค้าการประชุม อิมแพค เมืองทองธานี ฮอลล์ 5-6 ตั้งแต่ เวลา 10.00-21.00น งานนี้จัดขึ้นระหว่างวันที่ 2-6 เมษายน 2557 โดยภายในงานยังมีอาหารสดที่ขายถูกว่าท้องตลาด 20-50% มาขายด้วย เช่น  ไข่ไก่เบอร์ 2 ที่ขายในราคาแผงละ 75 บาท จากราคาปกติ 93 บาท, น้ำตาลทราย กิโลกรัมละ 17 บาท, ข้าวสาร 5 กิโลกรัม ถุงละ 85-185 บาท  โดยตั้งเป้าหมายคนเข้าร่วมงาน 150,000 คน มีเงินหมุนเวียน 100-120 ล้านบาท และคาดว่าจะลดภาระค่าครองชีพให้ประชาชนได้ 40-50 ล้านบาท
MThai News
