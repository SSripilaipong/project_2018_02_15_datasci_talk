ม.หอการค้าไทย เผยผลสำรวจดัชนีความเชื่อมั่นของผู้บริโภคเดือนมี.ค.2,256 ตัวอย่าง พบปรับลงทุกรายการต่ำสุดรอบ 149 เดือน สาเหตุหลักจากการเมืองไทย การตัดสินใจร่าง พ.ร.บ.เงินกู้ 2 ล้านล้านบาท และการเลือกตั้งเป็นโมฆะ

นายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย เปิดเผยถึงผลสำรวจความเชื่อมั่นของผู้บริโภคเดือนมี.ค.2557 ที่สำรวจความคิดเห็นประชาชนตัวอย่างทั่วประเทศ 2,256 รายว่า ดัชนีความเชื่อมั่นของผู้บริโภคปรับตัวลดลงทุกรายการ โดยปรับตัวลดลงต่อเนื่องเป็นเดือนที่ 12 และอยู่ในระดับต่ำสุดในรอบ 149 เดือน หรือ 12 ปี 5 เดือน นับจาก 
เดือนพ.ย.2544
โดยดัชนีความเชื่อมั่นผู้บริโภคเดือนมี.ค.2557 อยู่ที่ 68.8 ลดลงจาก 69.9 ดัชนีความเชื่อมั่นผู้บริโภคในปัจจุบันอยู่ที่ 53.9 ลดจาก 54.5 และดัชนีความเชื่อมั่นผู้บริโภคในอนาคตอยู่ที่ 73.4 ลดจาก 74.7 ขณะที่ดัชนีความเชื่อมั่นเกี่ยวกับเศรษฐกิจโดยรวมอยู่ที่ 58.7 ลดจาก 59.7 ดัชนีความเชื่อมั่นเกี่ยวกับโอกาสในการหางานอยู่ที่ 62.9 ลดจาก 63.6 และดัชนีความเชื่อมั่นเกี่ยวกับรายได้ในอนาคตอยู่ที่ 84.9 ลดจาก 86.3
สาเหตุที่ทำให้ดัชนีทุกรายการปรับตัวลดลง มาจากความวิตกกังวลต่อสถานการณ์การเมืองไทย หลังการเลือกตั้งเป็นโมฆะ การตัดสินใจร่าง พ.ร.บ.เงินกู้ 2 ล้านล้านบาทขัดรัฐธรรมนูญที่กระทบต่อการลงทุน ความวิตกกังวลต่อการชะลอของเศรษฐกิจไทยจากการปรับลดคาดการณ์ขยายตัวทางเศรษฐกิจปีนี้ของธนาคารแห่งประเทศไทย เหลือ 2.7% จาก 3%
“การบริโภคของประชาชนมีแนวโน้มที่จะชะลอตัวจนถึงปลายไตรมาส 2 เพราะเศรษฐกิจไทยที่ชะลอตัวลง ยังไม่มีสัญญาณปรับฟื้นตัวขึ้น และคาดว่าจะปรับตัวดีขึ้นเมื่อสถานการณ์ทางการเมืองคลี่คลายลง แต่ก็ยังไม่มีความชัดเจนว่าจะคลี่คลายลงเมื่อไร ซึ่งทำให้ประชาชนยังไม่เชื่อมั่น และเริ่มไม่มั่นใจในรายได้ในอนาคต เริ่มรู้สึกว่าข้าวของแพง และส่งผลให้บริโภคลดลง ทำให้ผู้ผลิตขายสินค้าไม่ได้ เริ่มจัดโปรโมชั่นลดแลกแจกแถมมากขึ้น แต่ยังเชื่อว่าไตรมาส 3 การบริโภคจะฟื้นตัว ภายใต้เงื่อนไขต้องมีรัฐบาลใหม่”
MThai News
