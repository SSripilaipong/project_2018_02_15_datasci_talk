แบงก์ชาติเตรียมพร้อมรับสงกรานต์ สำรองธนบัตรไว้ 470,000 ล้านบาท คาดประชาชนใช้จ่ายมากกว่าปีก่อน 3% พร้อมรายงานทุนสำรองระหว่างประเทศของไทยยังอยู่ครบเท่าเดิม

นางรุ่ง มัลลิกะมาส โฆษกธนาคารแห่งประเทศไทย (ธปท.) เปิดเผยว่า ในช่วงเทศกาลสงกรานต์ประชาชนจะมีความต้องการใช้ธนบัตรอยู่ในระดับสูงกว่าปกติ และ ธปท.ได้เตรียมสำรองธนบัตรชนิดราคาต่างๆ ให้เพียงพอกับความต้องการ โดยในปีนี้ ธปท. ประมาณการว่า ธนาคารพาณิชย์จะมีการเบิกจ่ายธนบัตรมากกว่าช่วงสงกรานต์ปีก่อน 3%
ทั้งนี้ สำหรับการสำรองธนบัตรนั้น ณ สิ้นเดือนมีนาคม  ธปท. สำรองธนบัตรไว้ 470,000 ล้านบาท เทียบเท่าความต้องการ 3.7 เดือน ขณะที่ความต้องการเบิกจ่ายธนบัตรของธนาคารพาณิชย์ในช่วงสงกรานต์คาดว่าจะขยายตัวเล็กน้อยจากเทศกาลสงกรานต์ปีที่แล้วประมาณ 3% “สงกรานต์เป็นฤดูกาลใช้จ่าย และประมาณการให้ขยายตัวบ้าง (มี nominal growth เป็นบวก) แต่ไม่ได้ถึงกับสูงนักก็น่าจะสอดคล้องกับสภาพเศรษฐกิจ “นางรุ่ง กล่าว
ด้านตัวเลขทุนสำรองเงินตราต่างประเทศของไทย วันที่ 28 มี.ค.2557 อยู่ที่ 167.7 พันล้านดอลลาร์สหรัฐ จากวันที่ 21 มี.ค.2557 ที่ 167.7 พันล้านดอลลาร์สหรัฐฯ หากคิดในรูปเงินบาทวันที่ 28 มี.ค.2557 จะมีทุนสำรองระหว่างประเทศอยู่ที่ 5,452.8 พันล้านบาท จาก 5,434.5 พันล้านบาท เมื่อวันที่ 21 มี.ค.2557
MThai News
