“พาที สารสิน” นายใหญ่สายการบินนกแอร์ขอโทษผู้โดยสาร หลังเกิดเหตุมีบุคคลเอกสารไม่ครบดอดขึ้นเครื่องไฟลท์หาดใหญ่มาดอนเมือง จนทำให้ไฟลท์โกลาหลและดีเลย์หลายชั่วโมง

นายพาที สารสิน ประธานเจ้าหน้าที่บริหาร สายการบินนกแอร์ ทวีตข้อความผ่านแอคเคาน์ทวิตเตอร์ที่ใช้ชื่อว่า “@Patee122”  กรณีมีผู้โพสต์กระทู้ผ่านเว็บไซต์พันทิปดอทคอม โดยอ้างว่า มีผู้โดยสารเป็นชายไม่มีตั๋วโดยสาร รวมทั้งไม่มีบัตรประจำตัวประชาชนหรือพาสปอร์ต ขึ้นไปบนห้องโดยสารของสายการบินนกแอร์ ตำแหน่งไม่ไกลจากห้องกัปตัน ลักษณะไม่น่าไว้วางใจ ต้นทางจากสนามบินหาดใหญ่ปลายทางดอนเมือง จนทำให้เกิดความโกลาหลบนเครื่องบินเที่ยวบินดังกล่าว
ทั้งนี้ นายพาทีได้กล่าวขอโทษ และยืนยันว่า จะเข้มงวดกับมาตรการรักษาความปลอดภัยมากขึ้น และขอยืนยันว่าจะไม่ให้เกิดเหตุการณ์ลักษณะดังกล่าวขึ้นอีก “นกแอร์ต้องขออภัยจากเหตุที่หาดใหญ่ที่มีคนแปลกหน้าขึ้นมาบนเครื่อง และต้องขอบคุณแอร์ของนกแอร์ที่รอบคอบที่สามารถไม่ให้ผู้นั้นได้ไปต่อ ทางทีมของเ ราได้มีการประชุมกับการท่าและเจ้าหน้าที่ตำรวจเพื่อเพิ่มความเข้มงวดของการที่จะให้คนเข้ามาที่ gate ได้และก่อนขึ้นเครื่องจะตรวจเอกสารให้ครบและอีทีก่อนขึ้นเครื่องทุกครั้ง เพื่อไม่ให้เหตุการณ์แบบนี้เกิดขึ้นอีก ต้องขออภัยอีกทีนะครับที่เราปล่อยให้เรื่องนี้เกิดขึ้นได้ สัญญาว่าจะไม่ให้เรื่องแบบนี้เกิดขึ้นอีก ความปลอดภัยเป็นสิ่งที่สำคัญที่สุดสำหรับการให้บริการของนกแอร์ ”
มีรายงานเพิ่มเติมว่า ขณะที่ทวิตเตอร์อย่างเป็นทางการของสายการบินนกแอร์ ที่ใช้ชื่อว่า @NokAirlines ได้ออกมาขอโทษต่อเหตุการณ์ที่เกิดขึ้นด้วยเช่นเดียวกัน
“จากเหตุการณ์ความผิดพลาดในการเช็กอินผู้โดยสารที่ท่าอากาศยานนานาชาติหาดใหญ่นั้น สายการบินนกแอร์ขออภัยในความผิดพลาดที่เกิดขึ้น และขณะนี้นกแอร์ได้เพิ่มมาตรการรักษาความปลอดภัยเพื่อเตรียมพร้อมและยกระดับความเข้มงวดด้านความปลอดภัยในทุกๆ ด้านมากขึ้น เพราะสำหรับสายการบินนกแอร์แล้ว ความปลอดภัยของผู้โดยสารถือเป็นเรื่องสำคัญอันดับหนึ่ง”
MThai news
