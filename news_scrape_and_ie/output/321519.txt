“ไทยพาณิชย์” รับตู้เอทีเอ็มโดนสกิมมิ่ง แจงได้แจ้งเตือนลูกค้าที่ได้รับผลกระทบแล้วขอรับผิดชอบเต็มที่ พร้อมทำการอายัดบัตร ร่วมมือตำรวจจับกุมคนร้าย

เมื่อวันที่ 7 เม.ย. 57 ฝ่ายสื่อสารองค์กร ธนาคารไทยพาณิชย์ (SCB) แจ้งว่า ตามที่มีข่าวเครื่อง ATM ของธนาคารฯ โดนมิจฉาชีพขโมยข้อมูลทางอิเล็คทรอนิกส์ (skimming) นั้น ทางธนาคารฯ ขอเรียนว่า  ธนาคารทราบเรื่องดังกล่าวจากการตรวจพบความผิดปกติ โดยได้แจ้งเตือนลูกค้าทุกรายที่คาดว่า จะได้รับผลกระทบ และทำการอายัดและเปลี่ยนบัตรให้กับลูกค้าเรียบร้อยแล้ว โดยทางธนาคารฯ ได้ร่วมมือกับเจ้าหน้าที่ตำรวจในการติดตามจับกุมคนร้ายต่อไป
ทั้งนี้ ระบบการป้องกันและการตรวจสอบของธนาคารฯ ที่มีความรวดเร็วและทำงาน 24 ชั่วโมง ตลอดจนการยึดมั่นต่อการบริการและความรับผิดชอบของธนาคารฯ ที่มีต่อลูกค้า ขอให้ลูกค้าและผู้ใช้บริการมีความมั่นใจในการใช้บริการเครื่องเอทีเอ็มของธนาคารฯ หากลูกค้ามีข้อสงสัยสามารถสอบถามได้ที่ SCB call center หมายเลขโทรศัพท์ 02-7777777 หากมีลูกค้าบางรายที่ได้รับความเสียหายอยู่บ้าง  ธนาคาร มีนโยบายในการดูแลรับผิดชอบลูกค้าอย่างเต็มที่
โดยก่อนหน้านี้  ช่วงระหว่างวันที่ 5-6 เม.ย.ที่ผ่านมา ได้ปรากฏมีประชาชนกว่า 19 ราย หรืออาจจะมากกว่า ใช้บริการตู้เอทีเอ็มธนาคารไทยพาณิชย์ หน้าตลาดประชานิเวศน์ 1 จนได้รับความเสียหาย ถูกแก๊งมิจฉาชีพดูดข้อมูล ปลอมแปลงบัตรไปตระเวนกดเงินในย่านต่างๆ คาดมูลค่าความเสียหายกว่า 2 แสนบาท โดยเฉพาะพื้นที่ อ.หาดใหญ่ จ.สงขลา  ตามที่เจ้าหน้าที่ธนาคารได้ข้อมูลเบื้องต้น จากการประสานงานกับเจ้าหน้าที่ตำรวจ สน.ประชาชื่น เจ้าของพื้นที่ ซึ่งตลอดทั้งวันเมื่อวานนี้ (6 เม.ย.) ได้มีประชาชนผู้เสียหายทยอยมาแจ้งความ พร้อมนำเอกสาร หลักฐาน มายื่นให้กับตำรวจ
MThai News
