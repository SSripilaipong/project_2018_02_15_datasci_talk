ธนาคารพัฒนาเอเชีย คาดการณ์เศรษฐกิจไทยปีนี้เติบโตเพียง 2.9%ต่ำสุดในอาเซีย เพราะไม่มีรัฐบาลบริหารประเทศและโครงการลงทุนภาครัฐหยุดชะงัก

นางสาวลักษมณ อรรถาพิช เศรษฐกรอาวุโส ประจำประเทศไทย ธนาคารพัฒนาเอเชีย (ADB)   เปิดเผยว่า   คาดการณ์ขยายตัวของเศรษฐกิจไทยปีนี้จะเติบโต 2.9% ภายใต้สมมติฐานที่ประเทศไทยยังไม่สามารถจัดตั้งรัฐบาลใหม่และไม่มีการดำเนินนโยบายเศรษฐกิจใหม่ๆ ในช่วงครึ่งแรกของปี แต่เชื่อว่าไทยจะมีรัฐบาลใหม่ที่สามารถดำเนินงานได้เต็มรูปแบบภายในครึ่งหลังของปีนี้ ทำให้เศรษฐกิจไทยปี 2558 จะเติบโตได้ราว  4.5%   แต่สมมติฐานดังกล่าวไม่เป็นไปตามที่คาดไว้  ADB จะพิจารณาทบทวนตัวเลขเศรษฐกิจใหม่อีกครั้ง
โดยการเติบโตของ จีดีพี ประเทศไทยปีนี้ยังเป็นการเติบโตที่ต่ำสุดในภูมิภาคเอเซียตะวันออกเฉียงใต้ เทียบกับประเทศฟิลิปปินส์ที่คาดโต 6.4% อินโดนีเซียโต 5.7% และ มาเลเซียโต 5.1%ส่วนการส่งออกปีนี้คาดโต  5.5-6% ตามการฟื้นตัวของเศรษฐกิจของประเทศคู่ค่าอย่างสหรัฐฯ ยุโรป แม้เศรษฐกิจจีนจะมีแนวโน้มชะลอตัวลงก็ตาม และค่าเงินบาทที่มีแนวโน้มอ่อนค่าลง จะช่วยภาคการส่งออกด้วย และการบริโภคคาดอยู่ที่ 1.5-2%
ส่วนโครงการลงทุนทั้งรัฐและเอกชนชะลอต่อเนื่อง คาดขยายตัว1-1.5% โดยโครงการลงทุนภาครัฐต้องหยุดชะงักลง หลังจากศาลรัฐธรรมนูญมีคำพิพากษาว่าร่าง พ.ร.บ.เงินกู้ 2 ล้านล้านบาท ขัดต่อรัฐธรรมนูญ ส่วนโครงการบริหารจัดการน้ำ คาดว่าเบิกจ่ายได้เพียงเล็กน้อย เพราะยังอยู่ในขั้นตอนการทำประชาพิจารณ์ ขณะที่โครงการลงทุนรัฐวิสาหกิจหลายโครงการอยู่ในภาวะชะงักงัน
MThai News
