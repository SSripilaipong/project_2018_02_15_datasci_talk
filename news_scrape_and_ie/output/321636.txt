รอง ผอ.ขสมก. เพิ่มเที่ยวรถเมล์ รับการเดินทางช่วงเทศกาลสงกรานต์ ใน 116 เส้นทาง 
 
นายฉัตรแก้ว โพธิทองนาค รองผู้อำนวยการ (ฝ่ายเดินรถองค์การ) องค์การขนส่งมวลชนกรุงเทพ (ขสมก.) แถลงถึงการจัดการเดินรถรองรับการเดินทางของประชาชนในช่วงเทศกาลสงกรานต์ ว่า ขสมก. ได้จัดเพิ่มเที่ยววิ่งของรถเมล์  โดยเพิ่มปริมาณรถกะบ่าย และกะสว่าง ในเส้นทางปกติ 116 เส้นทาง โดยจะขยายเวลาวิ่งรถเที่ยวสุดท้าย ให้เลิกช้ากว่าปกติ ตั้งแต่วันที่ 11-17 เม.ย. 57 พร้อมทั้งจัดเดินรถ 35 เส้นทางเชื่อมต่อ 4 สถานีขนส่งผู้โดยสารกรุงเทพ จตุจักร สายใต้ เอกมัย หัวลำโพง ในช่วงขาออกตั้งแต่ 11-13 เม.ย. และขาเข้าตั้งแต่ 16-17 เม.ย. นี้
ทั้งนี้  จะมีการจัดรถเมล์เฉพาะกิจ 4 เส้นทางให้ประชาชนเดินทางมาที่ขนส่งหมอชิต ได้แก่ สาย 77 อู่สาธุประดิษฐ์-หมอชิต/ สาย134 หมอชิต 2 – เคหะบางบัวทอง/ สาย 138 หมอชิต 2 – พระประแดง และอีก 4 เส้นทาง หน้าห้างฟิวเจอร์พาร์ค รังสิต ได้แก่ สาย 129 ฟิวเจอร์พาร์ค – ปากน้ำ สาย 510, ฟิวเจอร์พาร์ค – หมอชิต 2, สาย138 หมอชิต 2 – พระประแดง, สาย 145 หมอชิต 2 – ปากน้ำ
รองผู้อำนวยการฝ่ายเดินรถเอกชนร่วมบริการ กล่าวอีกว่า ในวันพรุ่งนี้ จะเชิญผู้ประกอบการรถร่วมเอกชน ไม่ว่าจะเป็นรถตู้ รถเมล์ รถสองแถว หารือกันในเรื่องของความปลอดภัย การต่อสัญญา เรื่องประกันภัยรถ หลังรถเมล์ร่วมบริการ มีอุบัติเหตุรุนแรงหลายครั้ง นอกจากนี้ จะขอความร่วมมือในเรื่องการควบคุมมารยาท ความประพฤติคนขับ และเรื่องบัตรผู้สูงอายุ ที่มีข้อร้องเรียนจำนวนมาก โดยจะหารือกันเพื่อวางมาตรการเข้มข้นเด็ดขาด หลังเกิดเหตุรุนแรงซ้ำซากจากที่ ขสมก. ได้มีการเน้นย้ำไปแล้ว

MThai News
