กสท.ออกแบบคูปองป้องกันการสวมสิทธิ์-ขายต่อ ระบุรายละเอียดการใช้งาน ทั้งมูลค่า สัญลักษณ์ทีวีดิจิตอล หลักฐานยืนยันทะเบียนบ้าน หวังสร้างการจดจำให้ประชาชน 22 ล้านครัวเรือน

นางสาวสุภิญญา กลางณรงค์ กรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ (กสท.) เปิดเผยว่า กสท.ได้เร่งออกแบบคูปองเพื่อสนับสนุนการรับชมทีวีดิจิตอล ซึ่งเบื้องต้นคูปองจะแสดงรายละเอียดและเงื่อนไขการใช้งานอยู่ในคูปอง เช่น มูลค่าคูปอง สัญลักษณ์ทีวีดิจิตอล หลักฐานยืนยันทะเบียนบ้าน กำหนดวันหมดอายุ รวมทั้งการป้องกันการสวมสิทธิ์ หรือ 
ขายต่อด้วย ซึ่งอาจมีขนาดเท่ากับธนบัตร
ส่วนวิธีการแจกคูปอง จะร่วมกับบริษัท ไปรษณีย์ไทย จำกัด และกรมการปกครอง กระทรวงมหาดไทย นำส่งทุกครัวเรือนตามสำมะโนครัวประชากร 22 ล้านครัวเรือน ในช่วงปลายเดือน มิ.ย.นี้ โดยเริ่มเฟสแรก 11 จังหวัด ในพื้นที่โครงข่ายเข้าถึง เช่นกรุงเทพฯ ปริมณฑล นครราชสีมา เชียงใหม่ และสงขลา โดยประชาชนแค่เตรียมรอรับอยู่ที่บ้าน
นางสาวสุภิญญา กล่าวต่อว่า “เบื้องต้นสำนักงาน กสทช. เสนอราคาคูปองที่ 1,200 บาท จากเดิม 690 บาท ให้คณะกรรมการ (บอร์ด) กองทุนกองทุนวิจัยและพัฒนากิจการกระจายเสียง กิจการโทรทัศน์ และกิจการโทรคมนาคม เพื่อประโยชน์สาธารณะ (ยูโซ่) พิจารณา โดยราคานี้จะครอบคลุมทั้งเซตท็อปบ็อกซ์ และเสาอากาศแบบที่รับสัญญาณทีวีดิจิตอลได้ ซึ่งคาดว่าจะได้ข้อสรุปภายในการประชุมบอร์ด กสทช. วันที่ 23 เม.ย.นี้ ส่วนกรณีที่การแจกคูปองมาหลังวันที่ 25 เม.ย. ซึ่งเป็นช่วงออกอากาศจริงนั้น ยอมรับว่าช้าแต่ประกาศหลักเกณฑ์การเผยแพร่กิจการโทรทัศน์ที่ให้บริการเป็นการทั่วไป หรือ มัสต์แครี่ จะทำให้บางครัวเรือนดูทีวีดิจิตอลได้ก่อน”
สำหรับการแจกคูปองที่นำมาใช้ประเทศไทย อ้างอิงมาจากหลายประเทศ ทั้งสหรัฐฯ และแถบยุโรป โดยมีจุดประสงค์เพื่อเยียวยาให้ประชาชนในช่วงเปลี่ยนผ่านจากระบบอะนาล็อกสู่ดิจิตอล ซึ่ง กสทช. เลือกใช้วิธีแจกคูปองให้ตามครัวเรือนทั้งประเทศ
MThai News
