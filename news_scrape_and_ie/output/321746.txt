อธิบดีกรมสรรพสามิต เป็นปลื้มยอดจองซื้อรถยนต์มอเตอร์โชว์พุ่งเกือบ 4 หมื่นคัน หวังรีดภาษี 4,000 ล้านบาท อาจมีเฮ!! เป็นสัญญาณประชาชนใช้จ่ายและท่องเที่ยวมากขึ้น

นายสมชาย พูลสวัสดิ์ อธิบดีกรมสรรพสามิตเปิดเผยว่า งานบางกอก อินเตอร์เนชั่นแนลมอเตอร์โชว์ 2014 หรือ มอเตอร์โชว์ ซึ่งปิดฉากไปเมื่อวันที่ 6 เมษายน 2557 คาดว่ามี ยอดจองซื้อรถยนต์ภายในงานประมาณ 4 หมื่นคัน  ถือเป็นสัญญาณที่ดีในการจัดเก็บภาษีสรรพสามิตรถยนต์ของกรมสรรพสามิต โดยหากประเมินตัวเลขการจัดเก็บรายได้จากการจองซื้อรถในครั้งนี้  น่าจะสามารถจัดเก็บภาษีสรรพสามิตรถยนต์ได้มากกว่า 4,000 ล้านบาท โดยเฉพาะหากยอดขายเป็นส่วนของรถยนต์หรูจำนวนมากการจัดเก็บภาษีสรรพสามิตรรถยนต์ก็จะยิ่งสูงตามไปด้วย
กรมสรรพสามิตต้องพิจารณาด้วยว่า ยอดจองซื้อรถยนต์ดังกล่าวมีการส่งมอบเมื่อไหร่ ในระยะ 3-5 เดือน หรือยาวนานกว่านั้น ก็จะส่งผลต่อการจัดเก็บภาษีด้วยเช่นกัน แต่ถือว่างานในครั้งนี้ เป็นการกระตุ้นกำลังซื้อภายในประเทศที่ซบเซาจากสถานการณ์ทางการเมืองได้เป็นอย่างดี
ขณะเดียวกันเมื่อยอดขายรถยนต์สูงขึ้นจะส่งผลดีต่อการจัดเก็บภาษีน้ำมันตามมาด้วย แม้ในยะหลังผู้ประกอบการรถยนต์ แต่ละค่ายจะผลิตรถยนต์ที่สามารถเติมน้ำมันแก๊สโซฮอล์อี 20 และอี 85 ออกมามาก แต่อัตราการบริโภคก็สูงตามขึ้นไปด้วย แม้จะไม่ได้เพิ่มขึ้นมากอย่างมีนัยสำคัญ โดยกรมสรรพสามิตรรายงานไปยังกระทรวงการคลังในประเด็นนี้แล้ว อย่างไรก็ตาม  หากสถานการณ์ต่างๆ ดีขึ้นน่าจะส่งผลดีต่อการจัดเก็บรายได้ของรัฐบาล เพราะประชาชนเกิดความเชื่อมั่นมากขึ้น มีการจับจ่ายใช้สอยและท่องเที่ยวเพิ่มขึ้น  ก็จะทำให้รายได้จากการจัดเก็บภาษีของกรมสรรพสามิตเพิ่มขึ้นตามไปด้วย
MThai News
