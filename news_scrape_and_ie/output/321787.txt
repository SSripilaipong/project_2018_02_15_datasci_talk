แก๊งแฮกเกอร์บัตรเอทีเอ็มโผล่อีกย่านนนทบุรี กดเงินแบงก์ไทยพาณิชย์ปั๊ม ปตท.ไปนับแสน เร่งตรวจกล้องวงจรปิด ผู้เสียหายตลาดโกลด์มาร์เก็ต ย่านประชานิเวศน์ 1 มียอดรวม 38 ราย

นายพงษ์สิทธิ์ ชัยฉัตรพรสุข ผู้ช่วยผู้จัดการใหญ่อาวุโส สายบริหารการป้องกันอาชญากรรมและความปลอดภัย ธนาคารไทยพาณิชย์ เผยว่า  เกิดกรณีแก๊งแฮกตู้เอทีเอ็มของไทยพาณิชย์อีกที่ปั๊มน้ำมัน ปตท. ย่านนนทบุรี ขณะนี้ธนาคารอยู่ระหว่างการขอดูกล้องวงจรปิดบริเวณรอบข้าง เพื่อตรวจสอบหาคนร้ายว่าจะเป็นกลุ่มเดียวกับที่ตลาดประชานิเวศน์ 1 หรือไม่  โดยได้รับแจ้งข้อมูลว่ามีผู้เสียหายจากตู้ดังกล่าว มีการแจ้งความแล้ว 10 กว่าคน มูลค่าความเสียหายประมาณ 1 แสนกว่าบาท ซึ่งก่อนหน้านี้เกิดเหตุไปแล้วที่หน้าร้านเซเว่นอีเลฟเว่น ตลาดโกลด์มาร์เก็ต ย่านประชานิเวศน์ 1 กทม.
โดยความคืบหน้าการช่วยเหลือผู้เสียหาย และติดตามกลุ่มมิจฉาชีพแก๊งแฮกเอทีเอ็มออกอาละวาด โดยลอบติดตั้งเครื่องสกิมเมอร์ (คัดลอกข้อมูลบัตรเอทีเอ็ม) และนำข้อมูลไปเบิกถอนเงินจากตู้เอทีเอ็มของธนาคารไทยพาณิชย์ ก่อนหน้านี้ในย่านประชานิเวศน์ 1 กทม. ได้เงินไปร่วม 6 แสนบาท ธนาคารได้ประสานเจ้าหน้าที่ตำรวจเพื่อให้ติดต่อลูกค้าที่ได้รับความเสียหายเพื่อคืนเงินแล้ว โดยวันนี้จะสามารถคืนเงินให้กับลูกค้าได้ทุกราย อย่างไรก็ตาม พบว่ายังมีผู้เสียหายแจ้งความเพิ่มเติมเข้ามาอีก ซึ่งธนาคารยืนยันจะรับผิดชอบลูกค้าทุกรายตามมูลค่าเงินที่เสียหาย ทั้งได้ติดต่อลูกค้าและอายัดบัตร 400-500 บัตร ที่ทำธุรกรรมผ่านตู้เอทีเอ็มดังกล่าว อย่างไรก็ตาม มีระบบการป้องกันที่เรียกว่า “แอนตี้ สกิมมิ่ง แบบเรียล ไทม์” ที่อาจช่วยป้องกันได้ แต่จากที่ธนาคารเคยทดสอบก็ไม่สามารป้องกันได้ 100%
ด้าน พ.ต.ท.ณัฐวัฒน์ เกศะรักษ์ หัวหน้าพนักงานสอบสวน สน.ประชาชื่น กล่าวว่า ตั้งแต่ช่วงค่ำของวันที่ 5 เมษายนที่ผ่านมา จึงถึงวันนี้ (8 เม.ย.) มีผู้เสียหายเดินทางเข้าแจ้งความกับพนักงานสอบสวน สน.ประชาชื่น แล้ว 38 ราย มูลค่าความเสียหาย รวมกว่า 580,000 บาท ซึ่งผู้เสียหาย ทุกคนต่างให้การตรงกันว่านำบัตรเอทีเอ็มไปกดเงินบริเวณตลาดโกลด์มาร์เก็ต ย่านประชานิเวศน์ 1 ขณะเดียวกันฝ่ายสืบสวนยังได้ข้อมูลเพิ่มเติมพบว่าเงินถูกกดเงินออกไปจากธนาคารในประเทศญี่ปุ่นด้วย
จากการตรวจสอบกล้องวงจรปิดที่เซเว่นอีเลฟเว่น ตลาดย่านประชานิเวศน์ 1 พบชายต้องสงสัยอายุประมาณ 20-25 ปี ผิวขาว ผมยาว สูงประมาณ 165-170 ซม. สะพายกระเป๋าเป้เดินเข้าไปเปิดด้านหลังตู้เอทีเอ็มที่อยู่ในร้านเซเว่นอีเลฟเว่นสาขาดังกล่าว ซึ่งฝ่ายสืบสวนอยู่ระหว่างเร่งติดตามตัวมาสอบสวน และจะประสานกับธนาคารเจ้าของบัญชีที่ได้รับความเสียหาย  เพื่อขอข้อมูลลูกค้าที่ถูกแฮกข้อมูลบัตรเอทีเอ็ม ส่งให้กองบังคับการปราบปรามการกระทำความผิดเกี่ยวกับอาชญากรรมทางเศรษฐกิจ (ปอศ.) ในการติดตามคนร้ายมาดำเนินคดี ซึ่งในวันที่ 10 เมษายนนี้ เจ้าหน้าที่ตำรวจ สน.ประชาชื่น จะเข้าร่วมประชุมที่สำนักงานตำรวจแห่งชาติ เพื่อวางกรอบแนวทางในการติดตามคนร้ายมาดำเนินคดีต่อไป
MThai News
