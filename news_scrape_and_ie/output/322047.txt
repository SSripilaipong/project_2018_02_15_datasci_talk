อธิบดีกรมการค้าต่างประเทศ โชว์ศักยภาพข้าวไทยส่งออกได้ทุกที่ ล่าสุดส่งออกข้าว ณ วันที่ 4 เมษายน 2557 แล้วปริมาณ 2,110,133 ตัน

นายสุรศักดิ์ เรียงเครือ อธิบดีกรมการค้าต่างประเทศ กล่าวว่า วันนี้ (10 เม.ย.) กรมฯ ได้เปิดให้ยื่นซองเสนอราคาซื้อข้าวหลายชนิดปริมาณรวม 4.2 แสนตัน และกำหนดเปิดซองระบายข้าวในวันถัดไป ทั้งนี้มีผู้ประกอบการค้าข้าวและโรงสีที่สนใจยื่นซองเสนอราคาซื้อข้าวสารในสต็อกของรัฐบาลตามโครงการรับจำนำข้าวเปลือก ปีการผลิต 2555/56 (รอบ 1) และ (รอบ 2) และปีการผลิต 2556/57 เพื่อจำหน่ายภายในประเทศ และ หรือส่งออกต่างประเทศ ปริมาณรวม 1.69 แสนตัน แบ่งเป็นข้าวหอมมะลิ 100% ชั้น 2 ข้าวหอมจังหวัด ข้าวปทุมธานี 5% ข้าวขาว 5% ข้าวเหนียวขาวและปลายข้าวขาวเอวันเลิศ
โดยจำนวนจำนำ 8 ราย ได้แก่หจก.สุพรรณบุรี อะกริ จัลเนอร์รอล เพอร์เฟ็คท์ บริษัท มิตรนำชัยไรท์ หจก. ทรัพย์แสงทอง โรงสีไฟศรีกรุงลาดกระบัง บริษัท ไทยฟ้า (2511) จำกัด บริษัท นครหลวงค้าข้าว จำกัด บริษัท เอเชียโกลเด้นไรท์ จำกัด และ หจก. ข้าว ซี.พี. จำกัด
ส่วนการประมูลเพื่อนำเข้าข้าวโดยรัฐบาลฟิลิปปินส์ ในวันที่ 15 เม.ย. นี้นั้น กรมจะสนับสนุนให้เอกชนเป็นผู้เข้าไปร่วมประมูลแทนจากเดิมที่มีแผนจะเข้าประมูลเอง เนื่องจากมีเงื่อนไขการวางเงินค้ำประกัน ซึ่งติดขั้นช่วงรัฐบาลรักษาการที่ แต่หากพบว่ามีการแข่งขันจนทำให้ราคาต่ำเกินไปก็พร้อมยกเลิกการสนับสนุนการประมูลดังกล่าวได้แม้จะเป็นการดำเนินการของภาคเอกชนก็ตาม นอกจากนี้  รัฐบาลอิรักได้ออกหนังสือลงวันที่ 8 เม.ย.  ที่ผ่านมา ระบุว่า ยกเลิกการห้ามนำเข้าข้าวจากประเทศไทย  พร้อมเสนอซื้อข้าวจากไทย  โดยจะมีการเปิดนำเข้าเฉลี่ยเดือนละ 3-4 หมื่นตัน พร้อมเตรียมส่งมอบข้าวให้จีนลอตแรก 1 แสนตัน ภายในเดือนเมษายนนี้
“จากนี้ไปเราจะเริ่มออกไปทำตลาดที่แอฟริกา ซึ่งจะมีทั้งการขายแบบจีทูจี และแบบเอกชนต่อเอกชน ส่วนตลาดอื่นๆ ล่าสุดมาเลเซียขอซื้อข้าว 6 แสนตัน ส่วนสหรัฐก็สนใจขอซื้อจำนวนหนึ่ง ทำให้แนวโน้มราคาข้าวจากนี้จะดีขึ้นเรื่อยๆ” นายสุรศักดิ์ กล่าว
การส่งออกข้าว ณ วันที่ 4 เมษายน 2557 ไทยส่งออกข้าวแล้วปริมาณ 2,110,133 ตัน  เพิ่มขึ้นจากช่วงเดียวกันของปีที่ผ่านมาที่มีปริมาณ 1,645,128 ตัน หรือเพิ่มขึ้น 28.27% มูลค่าการส่งออก 1,104 ล้านดอลลาร์ ลดลง 6.66%  หรือประมาณ 35,629 ล้านบาท
MThai News
