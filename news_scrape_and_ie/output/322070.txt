“คมนาคม และกทพ.” ยกเว้นค่าทางด่วนบูรพาวิถีวันหยุดสงกรานต์ พร้อมจัดบริการเพื่อความสะดวกและปลอดภัยในการเดินทาง

พล.อ.พฤณท์ สุวรรณทัต รัฐมนตรีช่วยว่าการกระทรวงคมนาคม เผยว่า การทรวงคมนาคมและการทางพิเศษ  ยกเว้นค่าผ่านทางของทางพิเศษบูรพาวิถี ทางยกระดับด้านทิศใต้สนามบินสุวรรณภูมิ ทางเชื่อม ทางพิเศษบูรพาวิถี และทางเชื่อมต่อทางพิเศษกาญจนาภิเษก (บางพลี-สุขสวัสดิ์) กับทางพิเศษบูรพาวิถี ตั้งแต่เวลา 00.01 น. ของวันที่ 10 เมษายน 2557 ถึงเวลา 24.00 น. ของวันที่ 16 เมษายน 2557
นายอัยยณัฐ ถินอภัย ผู้ว่าการ กทพ. กล่าวว่า นอกจากยกเว้นค่าผ่านทางแล้วยังมีบริการต่างๆ จัดตั้งหน่วยบริการประชาชนบนทางพิเศษ ระหว่างวันที่ 10 เมษายน 2557 จนถึงวันที่ 16 เมษายน 2557 เพื่อให้บริการฟรีในการตรวจเช็กเครื่องยนต์เบื้องต้น เติมลมยาง น้ำ น้ำกลั่น รวมทั้งบริการน้ำดื่ม ผ้าขนหนูอเนกประสงค์ กระเป๋ากันง่วง กระเป๋าผ้า ยาหม่องน้ำ หมวกผ้ากันยูวี กระดาษเช็ดหน้า ผ้าเย็น ซองกันน้ำ ผ้ากันเปื้อน ขนมขบเคี้ยว หมากฝรั่ง ยาอมสมุนไพร แผนที่การเดินทาง เอกสารประชาสัมพันธ์ โดยหน่วยบริการประชาชนฯ จัดไว้จำนวน 5 แห่ง คือ ด่านฯ บางแก้ว 1 (ขาออก) ด่านฯประชาชื่น (ขาออก) ด่านฯ บางปะอิน (ขาออก) ด่านฯบางปะอิน (ขาเข้า) และด่านฯ จตุโชติ
นอกจากนี้ยังอำนวยความสะดวกเพิ่มเติมในบริเวณที่เป็นเส้นทางเดินทางเข้า-ออกกรุงเทพมหานคร ครอบคลุมพื้นที่ทางพิเศษทุกสายทางตลอด 24 ชั่วโมงจัดพนักงานเก็บค่าผ่านทางพิเศษเพิ่มเติม เพื่อให้บริการจัดเก็บค่าผ่านทางทุกช่องทางโดย เฉพาะด่านฯ ขาเข้าและขาออกเมือง และจัดพนักงานสื่อสารประจำศูนย์ควบคุมทางพิเศษทุกสายทาง โดยใช้กล้องโทรทัศน์วงจรปิดดูแลตรวจตราตลอดเส้นทาง รวมทั้งควบคุมสั่งการและประชาสัมพันธ์สภาพการจราจรผ่านป้ายปรับเปลี่ยนข้อความ (VMS) และวิทยุจราจร (จส.100, สวพ.91) อีกทั้งจัดหน่วยเฉพาะกิจทางพิเศษ ซึ่งประกอบด้วย กำลังเจ้าหน้าที่ 30 นาย พร้อมรถจักรยานยนต์เคลื่อนที่เร็ว รถกู้ภัยพร้อมอุปกรณ์ให้ความช่วยเหลือเบื้องต้น ติดสัญญาณไฟวับวาบ เพื่อออกตรวจตราและให้ความช่วยเหลือผู้ประสบเหตุต่างๆ บนทางพิเศษโดยเร็วที่สุด
Mthai News
