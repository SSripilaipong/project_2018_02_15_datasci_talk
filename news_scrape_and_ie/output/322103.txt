“แสนสิริ” คุยยอดจองคอนโดมิเนียมหัวหิน – ภูเก็ต มียอดโอนเกินคาด ลูกค้าเน้นที่พักตากอากาศ


นายอุทัย อุทัยแสงสุข รองกรรมการผู้จัดการอาวุโส สายงานพัฒนาธุรกิจและพัฒนาคอนโดมิเนียม บริษัท แสนสิริ จำกัด (มหาชน) หรือ SIRI เผยว่าภายหลังการสร้างแบรนด์และการรับรู้เกี่ยวกับโครงการที่อยู่อาศัยที่มีคุณภาพ ทำให้บริษัทประสบความสำเร็จด้านการขาย โดยเฉพาะคอนโดมิเนียมในเมืองตากอากาศ ซึ่งปีนี้มีความคึกคักเป็นอย่างมาก โดยเฉพาะทำเลท่องเที่ยวยอดนิยมทั้งหัวหินและภูเก็ต โดย ทำเลหัวหินนั้น มีการส่งมอบห้องพักอาศัยให้ลูกค้าเข้าพักอาศัยจริงหรือมียอดโอนเฉลี่ยไปแล้วถึง 85%  ขณะที่คอนโดมิเนียมในจังหวัดภูเก็ตนั้น หลังจากการก่อสร้าง โครงการ เดอะ เบส ดาวน์ทาวน์ –ภูเก็ต จนเสร็จตามมาตรฐานของแสนสิริในช่วงเดือนมีนาคมที่ผ่านมา ปรากฎว่ามียอดโอนไปแล้วถึง 50%
“คอนโดมิเนียมในเมืองตากอากาศได้รับความนิยมจากลูกค้าและมีแนวโน้มการเติบโตที่ดี ซึ่งโครงการส่วนใหญ่มียอดโอนจนเกือบเต็ม 100% อาทิ โครงการ บ้านแสนคราม มียอดโอนไปถึง 96% โครงการบ้านคุ้นเคย มียอดโอนไปถึง 91% และบ้านคู่เคียง มียอดโอนไปแล้ว 80% ตามลำดับ คาดว่าในช่วงซัมเมอร์นี้ที่มีวันหยุดยาวหลายวันติดต่อกันนี้ บริษัทจะมียอดโอนที่เพิ่มขึ้นและสามารถปิดการโอนหลายโครงการได้ในไตรมาส 2 นี้
ขณะที่เมืองท่องเที่ยวภูเก็ตนั้น แม้จะเพิ่งเริ่มส่งมอบห้องพักอาศัยให้แก่ลูกค้าเมื่อเดือนมีนาค ที่ผ่านมา แต่ปรากฎว่าประสบความสำเร็จเป็นอย่างมาก โดยเฉพาะโครงการ เดอะ เบส ดาวน์ทาวน์ – ภูเก็ต ที่สามารถโอนไปได้ถึง 50% นอกจากนี้สำหรับซิตี้คอนโดในตลาดต่างจังหวัด ก็ประสบความสำเร็จเช่นเดียวกัน โดยโครงการดีคอนโด กะทู้ นั้นมียอดโอนใกล้ปิดโครงการโดยสูงถึง 97% ส่วนโครงการดีคอนโด กะทู้-ป่าตอง และดีคอนโด ครีก กำลังทยอยโอนห้องพักอาศัยให้แก่ลูกค้าอยู่อย่างต่อเนื่อง นับตั้งแต่เดือนมกราคม เป็นต้นมา
MThai News


