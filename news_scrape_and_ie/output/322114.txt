ธนาคารออมสิน ชวนออมเงินกับเงินฝาก สลากออมสินพิเศษ 3 ปี เริ่มตั้งแต่วันที่ 17 เมษายน 2557 นี้เป็นต้นไป

ดร.ธัชพล กาญจนกูล รองผู้อำนวยการธนาคารออมสินอาวุโส รักษาการผู้อำนวยการธนาคารออมสิน เปิดเผยว่า สำหรับผู้ที่รักการออมและชอบลุ้นโชคไม่ควรพลาด ธนาคารออมสินได้ปรับปรุงเงื่อนไข สลากออมสินพิเศษ 3 ปี ทั้งเงินรางวัล จำนวนรางวัล รวมถึงอัตราผลตอบแทน หรือ ดอกเบี้ย ให้เหมาะสมกับภาวะ โดยจะเปิดรับฝากตั้งแต่วันที่ 17 เมษายน 2557 เป็นต้นไป
เงินฝากสลากออมสินพิเศษงวดใหม่นี้ จะเป็นงวดที่ 65 มีอายุ 3 ปี รับฝากหน่วยละ 50 บาท (1 หน่วยต่อ 1 หมายเลข)  โดยธนาคารกำหนดดอกเบี้ยให้แก่ผู้ฝาก เมื่อฝาก ครบ 3 ปี ได้รับดอกเบี้ย หน่วยละ 2.25 บาท คิดเป็น 1.50% ต่อปี  ซึ่งสูงกว่าอัตราดอกเบี้ยเงินฝากเผื่อเรียก หรือออมทรัพย์ทั่วไปเมื่อฝากครบ 3 เดือน สามารถถอนเงินคืนได้เต็มจำนวน และ หากถอนคืนก่อนกำหนดครบ 3 ปี ธนาคารได้กำหนดดอกเบี้ยให้ตามระยะเวลาการฝาก โดยถอนคืนหลังจากฝากครบ 1 ปี ได้รับดอกเบี้ยหน่วยละ 0.50 บาท ถอนคืนหลังฝากครบ 2 ปี ได้รับดอกเบี้ยหน่วยละ 1.125 บาท ซึ่งถือว่าธนาคารออมสินได้ให้ผลตอบแทนในการออมเงินกับสลากออมสินพิเศษทุกช่วงเวลาการฝาก
นอกจากนี้ ผู้ฝากจะมีสิทธิ์ลุ้นถูกรางวัลจากการออกรางวัลเลขสลากทุกวันที่ 16 ของเดือน เป็นเวลา 36 เดือนติดต่อกัน (รวม 36 ครั้ง)โดยมีรางวัลสูงสุด รางวัลที่ 1 มูลค่าเงินรางวัล 10 ล้านบาท จำนวน 3 รางวัล และยังมีรางวัลอื่นๆ อีกมากมาย รวมถึงรางวัลเลขท้าย6 ตัว เลขท้าย 5 ตัว และเลขท้าย 4 ตัว โดยสลากออมสินพิเศษงวดนี้ ธนาคารออมสินได้เพิ่มจำนวนรางวัลที่ 2 จากเดิม 1 รางวัล เป็น2 รางวัล เพิ่มมูลค่าเงินรางวัลจาก 100,000 บาท เป็น 1,000,000 บาท ซึ่งการปรับเพิ่มรางวัลใหม่นี้จะเริ่มตั้งแต่การออกรางวัลครั้งที่ 5/2557 วันที่ 16 พฤษภาคม 2557 เป็นต้นไป และจะมีผลกับสลากออมสินพิเศษ 3 ปี ทุกงวดที่รับฝากก่อนหน้านี้ซึ่งยังไม่ครบกำหนดไถ่ถอน อย่างไรก็ตาม เมื่อรวมเป็นเงินรางวัลที่ธนาคารออมสินได้มอบโชคให้แก่ผู้ฝากในแต่ละเดือนรวมทั้งสิ้นแล้ว ไม่น้อยกว่า 670 ล้านบาท
MThai News
