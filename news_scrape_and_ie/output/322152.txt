ธ.ก.ส.แจงจ่ายเงินจำนำข้าวปี 56/57 แล้ว 90,799 ล้านบาท พร้อมออกสินเชื่อเพื่อลงทุนเพาะปลูกรอบใหม่ ชาวนอยื่นขอกูแล้ว 119,456 ราย และยืดหนี้เกษตรกรว่า 4 แสนราย

นายลักษณ์ วจนานวัช ผู้จัดการธนาคารเพื่อการเกษตรและสหกรณ์การเกษตร(ธ.ก.ส.) กล่าวถึงโครงการรับจำนำข้าวเปลือก ปีการผลิต 55/56   ธนาคารได้ทยอยจ่ายเงินให้เกษตรกรจนถึงวันที่ 31 มี.ค.2557 แล้ว 744,381 ราย ปริมาณข้าวเปลือก 5.55 ล้านตัน จำนวนเงิน 90,799 ล้านบาท จากยอดจัดสรรรวม 94,000 ล้านบาท  แบ่งเป็น เงินงบประมาณและเงินจากการระบายข้าวที่กระทรวงพาณิชย์ส่งมาชำระหนี้คืน 93,000 ล้านบาท เงินจากกองทุนช่วยเหลือชาวนา 1,000 ล้านบาท
อย่างไรก็ตามเพื่อบรรเทาความเดือดร้อนของเกษตรกรในช่วงที่รอเงินรับจำนำข้าวจากรัฐบาลและยังขาดรายได้  ธ.ก.ส.ได้กำหนดมาตรการยืดเวลาชำระหนี้เดิมที่เกษตรกรมีอยู่กับ ธ.ก.ส. ซึ่งครบกำหนดชำระภายในสิ้นปีบัญชีคือ 31 มี.ค. 57 ออกไปอีก  6 เดือน โดยมีเกษตรกรที่ได้รับการยืดหนี้ดังกล่าวแล้วจำนวน 468,660 ราย คิดเป็นต้นเงินคงเป็นหนี้จำนวน 61,000 ล้านบาท และได้จัดสรรสินเชื่อก้อนใหม่เพื่อให้เกษตรกรนำไปใช้จ่ายในครัวเรือนหรือนำไปลงทุนในรอบการผลิตใหม่ เพื่อลดปัญหาการไปพึ่งพาเงินกู้นอกระบบที่คิดดอกเบี้ยในอัตราสูงและเป็นภาระหนักแก่เกษตรกร
โดยมีเกษตรกรที่ยื่นขอกู้ ณ 8 เม.ย.57 แล้วทั้งสิ้น 119,456 ราย จำนวนวงเงินกู้ 8,197 ล้านบาท และ มีเกษตรกรที่ใช้วงเงินกู้ผ่านบัตรสินเชื่อจำนวน 487,755 ราย จำนวนเงิน 8,261 ล้านบาทจากมาตรการดังกล่าว ทำให้มีเงินหมุนเวียนในระบบเศรษฐกิจฐานรากแล้วจำนวน 16,458 ล้านบาท  โดยมีเกษตรกรในโครงการรับจำนำข้าวได้รับประโยชน์ในเบื้องต้น 607,211 ราย
MThai News
