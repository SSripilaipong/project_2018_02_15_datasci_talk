กรมส่งเสริมการค้าฯอวดสินค้าแบรนด์ไทย โชว์ “Slow Hand Design” ใน “มิลานแฟร์”หนึ่งในงานที่ทรงอิทธิพลต่อตลาดโลก-อนาคต หนุนสินค้าทยติดตลาด

นางนันทวัลย์ ศกุนตนาค อธิบดีกรมส่งเสริมการค้าระหว่างประเทศ เปิดเผยว่า เป็นหัวหน้าคณะนำผู้บริหารกรมฯเข้าร่วม 3 งาน นิทรรศการที่มีชื่อเสียงในเมืองมิลาน ประเทศอิตาลี คือ สโลว์ แฮนด์ ดีไซต์ (Slow Hand Design) , มิลาน ดีไซต์ วีค (Milan Design Week) และเข้าร่วมงานแสดงสินค้าเฟอร์นิเจอร์สโลเน่ เดอ โมบาย(Salone del Mobile) ระหว่างวันที่ 8 – 13 เมษายน  เพื่อนำเสนอสินค้าไทยที่ได้รับการพัฒนางานออกแบบระดับสากล ซึ่งส่งผลต่อภาพลักษณ์และการสร้างแบรนด์ของสินค้าไทยให้เป็นที่รู้จักดียิ่งขึ้นในตลาดโลก
“ในช่วงงานดังกล่าว จะรู้จักกันดีในชื่อ มิลานแฟร์ ซึ่งเป็นงานที่มีชื่อเสียงที่สุดด้านการนำเสนอสินค้าที่เน้นการออกแบบและความคิดสร้างสรรค์จากทั่วโลก ประกอบด้วย สินค้าเฟอร์นิเจอร์ ของตกแต่งบ้าน รวมถึงการแสดงนวัตกรรมการออกแบบสินค้า ที่เกี่ยวข้องกับไลฟ์สไตล์การใช้ชีวิตในอนาคต โดยได้รับความร่วมมือจาก สมาคมผู้ผลิตผลิตภัณฑ์แนวดีไซน์ นักออกแบบชั้นแนวหน้าของประเทศ ผู้ประกอบการที่ให้ความสำคัญด้านการพัฒนาสินค้าและการสร้างแบรนด์ออกแบบจากภูมิปัญญาสัมพันธ์กับศิลปะและวัฒนธรรมไทย ”นางนันทวัลย์ กล่าว

ปี นี้มีผู้ลงทะเบียนเข้าชมงาน 321,320 ราย แบ่งเป็นผู้เข้าชมงานจากภาคอุตสาหกรรมเฟอร์นิเจอร์ จำนวน 282,483 ราย ผู้เข้าชมงานทั่วไปจำนวน 32,870 ราย และสื่อมวลชนทั้งหมด 5,967 ราย  (นักข่าวอิตาเลียน 654 ราย และนักข่าวต่างชาติ 5,313 ราย) โดยกรมฯได้นำภาคเอกชน 10 บริษัทเข้าร่วมงาน ซึ่งปีนี้เป็นปีแรกที่กรมฯ บรรจุโครงการนี้ให้อยู่ภายใต้โครงการเอสเอ็มอี โปรแอ็คทีฟ(SMEs Proactive) เพื่อเสริมสร้างให้อัตลักษณ์ของสินค้าไทยเป็นที่ยอมรับและแพร่หลายและสามารถส่งอิทธิพลต่อความต้องการของตลาดโลกและวงการออกแบบโลกในอนาคต  เพื่อส่งเสริมสินค้าที่ได้รับรางวัลด้านการออกแบบจากโครงการรางวัลสินค้าไทยที่มีการออกแบบดี Design Excellence Award (DEmark) ในเชิงพาณิชย์ 
 MThai News
