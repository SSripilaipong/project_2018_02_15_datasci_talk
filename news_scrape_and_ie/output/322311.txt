“รังสรรค์ ศรีวรศาสตร์” วอนแบงก์ชาติและสั่งธนาคารรัฐเร่งช่วยธุรกิจ SMEs หลังไม่สามารถดอกเบี้ยต่ำช่วงรัฐบาลรักษาการ
นายรังสรรค์ ศรีวรศาสตร์ ปลัดกระทรวงการคลัง เปิดเผยว่า ได้มอบหมายให้สำนักงานเศรษฐกิจการคลัง(สศค.) และธนาคารเฉพาะกิจของรัฐ เร่งหามาตรการในการให้ความช่วยเหลือผู้ประกอบการขนาดกลางและขนาดเล็ก(SMEs) ที่ได้รับผลกระทบจากเศรษฐกิจชะลอตัว เช่น มาตรการขยายระยะเวลาการชำระหนี้ เป็นต้น เนื่องจากขณะนี้ธนาคารเฉพาะกิจของรัฐทั้งหมดไม่สามารถปล่อยสินเชื่ออัตราดอกเบี้ยต่ำได้ เพราะอยู่ในช่วงรัฐบาลรักษาจึงไม่สามารถดำเนินการได้
นอกจากนี้ ยังได้หารือกับนายประสาร ไตรรัตน์วรกุล ผู้ว่าการธนาคารแห่งประเทศไทย(ธปท.) เพื่อขอความร่วมมือไปยังธนาคารพาณิชย์ให้ช่วยพิจารณาปล่อยสินเชื่อดอกเบี้ยต่ำ รวมทั้งหาแนวทางการช่วยเหลือผู้ประกอบการ SMEs เช่น ขยายระยะเวลาการชำระหนี้ ซึ่งคาดว่าจะได้ข้อสรุปเกี่ยวกับแนวทางการให้ความช่วยเหลือผู้ประกอบการได้ภายในช่วงรัฐบาลรักษาการ
ปลัดกระทรวงการคลัง กล่าวว่า ขณะนี้กรมการค้าต่างประเทศ กระทรวงพาณิชย์ ได้เร่งทยอยส่งเงินคืนให้กับสำนักงบประมาณแล้วกว่า 1 หมื่นล้านบาท จากก่อนหน้านี้ได้มีการขอยืมเงินทดรองราชการจำนวน 2 หมื่นล้านบาท เพื่อใช้ในโครงการรับจำนำข้าว ดังนั้นมั่นใจว่าเมื่อถึงกำหนด 31 พ.ค.57 กรมการค้าต่างประเทศจะส่งเงินคืนให้สำนักงบประมาณได้ครบตามกำหนดเวลาแน่นอน 
ส่วนโครงการรถคันแรกนั้น ขณะนี้กรมสรรพสามิตได้ทำหนังสือเพื่อขอใช้เงินงบกลางประมาณ 8 พันล้านบาท เพื่อมาจ่ายให้ผู้ได้รับสิทธิในโครงการดังกล่าว โดยได้เสนอให้นายกิตติรัตน์ ณ ระนอง รองนายกรัฐมนตรี และ รมว.คลังพิจารณาแล้ว คาดว่าจะสามารถเข้าสู่การพิจารณาของที่ประชุมคณะรัฐมนตรีในเร็ววันนี้
MThai News
