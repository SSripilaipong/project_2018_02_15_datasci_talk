กรรมการผู้จัดการใหญ่ บริษัท ขนส่ง จำกัด หรือ บขส.มั่นใจ เสริมเที่ยวรถสงกรานต์ 40-50% ปชช. ไม่ตกค้าง แนะเผื่อเวลาเดินทาง ใช้รถโดยสารสาธารณะ

นายวุฒิชาติ กัลยาณมิตร กรรมการผู้จัดการใหญ่ บริษัท ขนส่ง จำกัด หรือ บขส. เปิดเผยว่า เทศกาลสงกรานต์ปีนี้ พบว่าประชาชนได้เริ่มทยอยออกจากกรุงเทพมหานคร แล้วตั้งแต่ช่วงต้นเดือน และบางส่วนได้เริ่มทยอยเดินทางตั้งแต่เมื่อวาน ส่งผลให้ภายในสถานีคับคั่งไปด้วยผู้คนจำนวนมาก โดยปีนี้ ทางบริษัทได้เพิ่มจำนวนรถที่ให้บริการ 40-50% สามารถรองรับปริมาณผู้โดยสารได้ 2 แสนคน ซึ่งถือว่า มีปริมาณเพียงพอกับการให้บริการ ไม่มีเรื่องผู้โดยสารตกค้างอย่างแน่นอน และสำหรับเรื่องรถทัวร์ 2 ชั้น ที่หลายคนเป็นห่วงความปลอดภัยนั้น ทางบริษัทมีการปรับเส้นทาง และเปลี่ยนรถที่ให้บริการบางส่วน โดยการนำรถทัวร์ชั้นเดียวเข้ามาให้บริการ
อย่างไรก็ตาม มาตรการรักษาความปลอดภัยนั้น ภายในสถานีขนส่ง จะมีเจ้าหน้าที่รักษาความปลอดภัย ตำรวจ ทหาร คอยดูแล อำนวยความสะดวกให้กับประชาชน ส่วนพนักงานที่ให้บริการ จะมีการตรวจวัดระดับแอลกฮอลล์ โดยจะต้องไม่พบปริมาณแอลกฮอล์ในร่างกาย ซึ่งมาตรการรักษาความปลอดภัยดังกล่าว มีการดำเนินงานเป็นประจำทุกวันอยู่แล้ว ไม่ใช่แค่เฉพาะช่วงเทศกาลเท่านั้น
ทั้งนี้ ฝากถึงประชาชนที่ยังไม่ได้ซื้อตั๋วโดยสาร สามารถเข้ามาซื้อได้ที่สถานีขนส่งหมอชิต และควรใช้รถโดยสารสาธารณะ เพื่อความสะดวกในการเดินทาง โดยขณะนี้ได้ขอความร่วมมือองค์การขนส่งมวลชนกรุงเทพ หรือ ขสมก. ในการเพิ่มถวามถี่รถที่ให้บริการ อีกทั้ง จากสภาพการจราจรที่ติดขัดอย่างมาก แนะนำให้ประชาชนเผื่อเวลาเดินทางด้วย

MThai news
