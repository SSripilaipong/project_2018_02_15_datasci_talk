“ศูนย์วิจัยทองคำ” เผยดัชนีเชื่อมั่นทองคำ เม.ย.ลด เชื่อยูเครนและนโยบายเฟดกระทบระยะยาว มองราคาเคลื่อนไหว 1,200-1,340 ดอลลลาร์สหรํฐ

นายกมลธัญ พรไพศาลวิจิต ผู้อำนวยการศูนย์วิจัยทองคำ เปิดเผยดัชนีความเชื่อมั่นราคาทองคำในเดือนเมษายน 2557 ว่า ดัชนีความเชื่อมั่นราคาทองคำลดลงอยู่ต่ำกว่าระดับ 50 จุดครั้งแรกในรอบ 3 เดือน โดยอยู่ที่ระดับ 48.01 จุด ลดลงจากดัชนีในเดือนมีนาคม 5.72 จุด หรือลดลง 10.65% จากระดับ 53.73 จุด สะท้อนทัศนคติในเชิงลบเล็กน้อยต่อราคาทองคำเดือนเมษายน โดย กลุ่มผู้ลงทุนคาดราคาอ่อนตัว สะท้อนผ่านความเชื่อมั่นที่ลดลงจากเดือนก่อน ซึ่งสวนทางกับกลุ่มผู้ค้าที่มีค่าดัชนีที่ระดับ 56.39 จุด ที่สะท้อนมุมมองเชิงบวกต่อราคาทองคำระหว่างเดือนเมษายน
ขณะที่ดัชนีความเชื่อมั่นราคาทองคำในช่วงสามเดือนข้างหน้าจากการสำรวจพบว่า ดัชนีโดยรวมอยู่ที่ระดับ 54.57 จุด ที่แม้ว่าจะลดลงจากเดือนมีนาคม 5.15 จุด หรือ 8.63% แต่ยังคงอยู่เหนือระดับ 50 จุด
โดยปัจจัยที่เชื่อว่าจะกระทบราคาทองคำในประเทศนักลงทุนให้น้ำหนักแนวนโยบายของธนาคารกลางสหรัฐฯ หรือ เฟด ถึง 43.10% หลังมีการชะลอมาตรการ QE และสัญญาณการขึ้นดอกเบี้ย  เฟดได้ส่งสัญญาณเรื่องดอกเบี้ยที่ชัดเจนขึ้น ซึ่งจะสร้างความวิตกต่อตลาดการลงทุนว่าเฟดอาจจะเริ่มหันมาเข้มงวดมาตรการทางการเงินมากขึ้นหลังเศรษฐกิจฟื้นตัว และอัตราการว่างงานที่ลดลงต่อเนื่อง ซึ่งกดดันราคาทองคำที่จะเคลื่อนไหวสวนทางกับค่าเงินดอลลาร์สหรัฐฯ นอกจากนี้ ยังมีประเด็นค่าเงินบาทที่ให้น้ำหนัก 39.13% โดยเชื่อว่าระหว่างเดือนเมษายนค่าเงินบาทจะยังผันผวนในกรอบกว้าง ส่วนประเด็นข้อพิพาทยูเครนและรัสเซียที่ผลักดันราคาทองคำในช่วงต้นเดือนมีนาคมที่ผ่านมามีการให้น้ำหนัก 38.56% โดยผู้ลงทุนมองว่าประเด็นดังกล่าวจะยังกระทบต่อราคาทองคำในระยะต่อไป
ทั้งนี้ผู้ค้าทองคำมองว่าราคาทองคำในตลาดโลกกรอบสูงสุดน่าจะอยู่ระหว่าง 1,340-1,420 ดอลลาร์สหรัฐฯต่อออนซ์ ขณะที่กรอบการเคลื่อนไหวต่ำสุดจะอยู่ที่ 1,200-1,280 ดอลลาร์สหรัฐฯต่อออนซ์ สำหรับราคาทองคำแท่งในประเทศ (ความบริสุทธิ์ 95.5%) กลุ่มตัวอย่างให้น้ำหนักราคาสูงสุดที่ 20,500-21,500 บาทต่อหนึ่งบาททองคำ และกรอบการเคลื่อนไหวต่ำสุดอยู่ที่ 18,500-19,500 บาทต่อหนึ่งบาททองคำ
MThai News
