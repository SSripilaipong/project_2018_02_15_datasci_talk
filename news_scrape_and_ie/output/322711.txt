ตลาดหุ้นสัปดาห์หลังสงกรานต์มีประเด็นการเมืองร้องแรงทั้งในและต่างประเทศ คือยูเครน โบรกเกอร์แนะนำระมัดระวังการลงทุน

บล.ธนชาต วิเคราะห์หุ้นหลังสงกรานต์หากดูจากสัปดาห์ที่ผ่านมาดัชนีหุ้นทำได้เพียงแค่เฉียด 1400 จุด แล้วปรับตัวลงเป็นจังหวะขายออกเพื่อลดความเสี่ยง เพราะดัชนีหลุดลงไปต่ำกว่าระดับ 1390 จุดเป็นสัญญาณลบ และแม้ว่ามีการฟื้นตัวกลับมาในช่วงปลายสัปดาห์ แต่ยังไม่มีจังหวะซื้อ ยังคงมองการปรับฐานระยะสั้น คาดว่าจะลงไปทดสอบแนวรับ (ดัชนีต่ำสุด)ถัดไปที่ 1375 จุดหรือเป็นแนวเส้นค่าเฉลี่ย 1 เดือน  ในกรณีที่หลุดต่ำกว่านี้ จะเป็นการยืนยันสัญญาณลบ เป็นจังหวะขายต่อเนื่อง  ด้วยเป้าหมายขาลงอยู่ที่ระดับ 1325-1330 จุด
มองความเคลื่อนไหวในสัปดาห์ก่อนเป็นความล้มเหลวที่จะขึ้นต่อ ดังนั้นเป็นช่วงที่ดัชนีฟื้นตัวขึ้นไปที่ 1400 จุดในสัปดาห์นี้ เป็นจังหวะขายหุ้นออกเพื่อลดความเสี่ยงระยะสั้น และรอการปรับตัวลงมาที่แนวเส้นค่าเฉลี่ย 1 เดือน 1375 จุด เป็นจังหวะซื้อหุ้นกลับ ปัจจัยการเมืองอาจร้อนแรงขึ้นอีกจากทั้งสองฝ่าย ขณะที่ปัจจัยต่างประเทศความตึงเครียดระหว่างรัสเซียกับยูเครนเกิดขึ้นอีกระลอก กดดันตลาดหุ้นยุโรปลงยกแผง ซึงต้องตามดูว่าทั้ง 2 ปัจจัย จะมีผลต่อหุ้นไทยมากน้อยเพียงไร
เนื่องจากตลาดมีช่วงขึ้นจำกัด และการฟื้นตัวเมื่อสัปดาห์ที่ผ่านมาของหุ้นใหญ่เช่น PTT กลับขึ้นมาทะลุผ่าน 306 บาท ด้วยพลังของแรงซื้อที่ไม่หนาแน่นนัก จึงเป็นเพียงการขึ้นระยะสั้นเท่านั้น  บล.ธนชาตแนะนำ เลือกซื้อหุ้นรายตัวในขณะที่หุ้น BBL สัปดาห์นี้มีโอกาสขึ้นแคบๆ ไปทดสอบแนวต้าน(ราคาสูงสุด) 189 บาท กรณีทะลุผ่านเป็นจังหวะซื้อตาม ด้วยเป้าหมาย 195 บาท  สำหรับหุ้นขนาดเล็กมีจังหวะซื้อเก็งกำไรรายตัวได้แก่ CSS คาดว่าจะเคลื่อนไหวในกรอบ 2.72-2.84 บาท CCP มีจังหวะซื้อระยะสั้นในกรอบ 4.66-4.86 บาท BJCHI เริ่มฟื้นตัวขึ้นมายืนเหนือ 42 บาท คาดว่าจะเคลื่อนไหวระหว่าง 42-44 บาท
หุ้นเด่นรายวัน บล.ทิสโก้ แนะนำ 
STPI  บมจ.เอสทีพี แอนด์ ไอ หุ้นรับเหมาต่างประเทศมีโครงการโครงการก่อสร้าง Ichthys LNG ในออสเตรเลีย จะเป็นปัจจัยหนุนให้บริษัทมีรายได้และกำไรปี 2557 สูงเป็นประวัติการณ์ที่ 1.2 หมื่นลบ. เพิ่มขึ้น 112% จากปี 2556  ปัจจุบันประมูลงานโมดูลอยู่ 4 โครงการ ได้แก่ รัสเซีย 1-2 หมื่นล้านบาท (ทราบผลไม่เกิน พ.ค. นี้) โมซัมบิค 1-1.5 หมื่นล้านบาท (ทราบผลปลายปี) แคนาดา 2-2.5 หมื่นล้านบาท (ทราบผลต้นปีหน้า) เรามอง STPI เป็นบริษัทที่มีศักยภาพที่ดีที่จะได้รับงานโมดูลเพิ่มเติมอีก เรายังคงคำแนะนำ “ซื้อ” สำหรับ STPI มูลค่าเหมาะสม 24.80 บ.
AJD บมจ.คราวน์ เทค แอดวานซ์ เพิ่มยอดขายกล่อง Set Top Box สำหรับทีวีดิจิตอล อานิสงส์รัฐไฟเขียวแจกคูปอง ซื้อกล่องรับสัญญาณทีวีดิจิตอล เดือนมิถุนายนนี้ “อมร มีมะโน” ลุยออกสินค้า “Set Top Box, Smart Set Top Box, DVD Set Top Box และ Digital TV” ชูสินค้าพระเอกในปีนี้ พร้อมตั้งเป้ายอดขาย Set Top Box กว่า 1 ล้านเครื่องในปี 2557
MThai News
