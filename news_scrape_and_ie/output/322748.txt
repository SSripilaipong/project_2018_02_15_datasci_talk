กรมการขนส่งทางบกชี้ มีผู้ร้องเรียนผ่านศูนย์คุ้มครองผู้โดยสารรถสาธารณะเกือบ 300 ราย ระหว่างช่วงสงกรานต์ ส่วนใหญ่แท็กซี่ไม่รับผู้โดยสาร

นายอัฌษไธค์ รัตนดิลก ณ ภูเก็ต อธิบดีกรมการขนส่งทางบก เปิดเผยว่า กรมการขนส่งทางบกได้รับการร้องเรียนผ่านศูนย์คุ้มครองผู้โดยสารรถสาธารณะ 1584 (เฉพาะกิจ) ในช่วงระหว่างวันที่ 8-14 เมษายน 2557 ที่สถานีขนส่งผู้โดยสารจตุจักร เอกมัย สายใต้ จำนวนเกือบ 300 ราย โดยความผิดส่วนใหญ่ ได้แก่ เก็บค่าโดยสารเกินอัตราที่กำหนด และขับรถประมาทหวาดเสียว นอกจากนี้ในช่วงเวลาดังกล่าวยังได้รับการร้องเรียนผ่านโทรศัพท์สายด่วน 1584 อีกกว่า 800 ราย
“สำหรับการร้องเรียนผ่านสายด่วน ในจำนวนนี้เป็นการร้องเรียนรถแท็กซี่กว่า 600 ราย ส่วนใหญ่เป็นความผิดปฏิเสธไม่รับผู้โดยสาร โดยเรื่องร้องเรียนทั้งหมด ทางกรมการขนส่งทางบกจะได้ดำเนินการออกคำสั่งผู้ตรวจการ ให้ดำเนินการเรียกตัวมาสอบสวนการกระทำความผิดและเปรียบเทียบปรับตามกฎหมายโดยเร็วต่อไป อย่างไรก็ตาม ในส่วนของรถแท็กซี่มิเตอร์ที่ปฏิเสธผู้โดยสารหรือไม่ใช้มาตรค่าโดยสาร มีความผิดถูกปรับในอัตราสูงสุด 1,000 บาท” นายอัฌษไธค์ กล่าว
MThai News
