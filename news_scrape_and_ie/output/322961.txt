โบรกเกอร์ฟิลลิปฯ ชี้ถึงเวลาเก็บหุ้นกลุ่มสื่อสารเพื่อรับการประมูลคลื่น900MHz และ 1800 MHz รอบใหม่หลังหมดอายุสัมปทาน แนะซื้อ ADVANC ,DTAC และถือ TRUE

บล.ฟิลลิป (ประเทศไทย)วิเคราะห์หุ้นกลุ่มการสื่อสาร หรือICT ว่า กรรมการกิจการโทรคมนาคม (กทค.) เริ่มเคาะราคาประมูลคลื่น สำหรับใบอนุญาต 900MHz และ 1800 MHz  วันที่ 18 เมษายน โดยการ ชประมูลคลื่น 1800MHz จะแบ่งเป็น 2 ใบอนุญาต(License) ใบละ 12.5 MHz (รวม 25 MHz) อายุ 19 ปี จะเปิดประมูล สิงหาคม 2557 ทั้งนี้กทค.กำหนดว่าผู้ชนะการประมูลทั้ง 2 ไลเซนส์ ห้ามเป็นผู้ประกอบการรายเดียวกัน
สำหรับคลื่น 900 MHz แบ่งเป็น 2 ใบอนุญาต(License) เช่นกัน โดยใบอนุญาตแรก 10MHz ส่วนใบอนุญาต 2 7.5MHz อายุ 15 ปี จะเปิดประมูล พฤศจิกายน 2557 ซึ่งเป็นการประมูลแบบล่วงหน้า มาจากของ ADVANC 17.5 MHz ที่จะหมดอายุในปี 2558 ผู้ประมูลอาจเป็นรายเดียวกันได้ หากวันที่ 18 เมษายน สรุปราคาเริ่มต้นประมูล (Reserved Price) ได้ หลังจากนั้น กสทช.จะเข้าประชุมเพื่อขอความเห็นชอบก่อนนำร่างไปประกาศในพระราชกิจจานุเบกษา และจะประกาศเชิญชวนต่อไป โดยคาดว่าจะเผยแพร่สรุปข้อสนเทศ (IM) ในเดือนกรกฎาคม และประกาศผู้ผ่านคุณสมบัติในเดือนสิงหาคม จากนั้นจะเปิดประมูลปลายเดือนสิงหาคม 2557 โดยเริ่มที่ใบอนุญาต 1800 MHz ก่อน
ทั้งนี้การประมูลรอบที่ผ่านมา ใบอนุญาต 3G 2.1GHz เมื่อปลายปี 2555 ทั้งสิ้น 45 MHz แบ่งออกเป็น 9 slot หรือ 9 ช่วงและกำหนดราคา 1 slot ที่ 5 MHz ขั้นต่ำ 4,500 ล้านบาท หรือทั้งสิ้นที่ 40,500 ล้านบาท เมื่อประมูลสิ้นสุดสรุปราคาที่ 41,625 ล้านบาท โดย ADVANC ประมูล 3 slot 14,625 ล้านบาท ในขณะที่ DTAC และ TRUE เสนอราคาเท่า Reserve Price ที่ 13,500 ล้านบาท
โดยใบอนุญาตใหม่นี้คาดราคาเริ่มต้นที่ประมาณ 4,500-5,000 ล้านบาทต่อ 5 MHz ซึ่งทุกค่ายจะเข้าประมูลแน่นอน เพราะต้องการที่จะลงทุนในทรัพย์สินของตนเอง และยังจ่ายต้นทุนใบอนุญาตที่ประมาณ 5-6% แทนการจ่ายส่วนแบ่งรายได้ปัจจุบันที่ 25-30%  คลื่น 1800MHz มาจากสัมปทานที่สิ้นสุดของ TRUE และ DPC เมื่อ 15 กันยายน 2556 ส่วนคลื่น 900 MHz มาจากสัมปทานของ ADVANC จะสิ้นสุดกันยายน 2558 คำแนะนำการลงทุนแนะนำ “ซื้อ” ADVANC ราคาเหมาะสม 273 บาท DTAC ราคาเหมาะสม 124 บาทและ แนะนำ “ถือ” TRUE ราคาเหมาะสม 6.70 บาท
MThai News
