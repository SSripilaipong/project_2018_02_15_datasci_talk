กรมสรรพากร เร่งนำระบบจีไอเอสเช็คข้อมูลผู้เสียภาษีและคนไทย 70 ล้านคน เตือนข้าราชการขับรถหรู มีบ้านรคาแพง สรรพากรเล็งตรวสอบเพื่อรีดภาษี

นายสุทธิชัย สังขมณี อธิบดีกรมสรรพากร เผยว่า กรมสรรพากร เตรียมนำระบบ จีไอเอส ซึ่งเป็นการพัฒนาระบบข้อมูล ทำให้รู้ข้อมูลของผู้เสียภาษีทั้งหมด ตอบโจทย์ได้ว่าประชากร 70 ล้านคน ใครมีหน้าที่อะไรบ้าง และถ้าทำระบบสำเร็จและใช้ทั้งประเทศ เชื่อว่าจะช่วยขยายฐานผู้เสียภาษีและสามารถจัดเก็บภาษีได้อย่างเป็นธรรม รวมทั้งหารายได้มาชดเชยกับการปรับโครงสร้างภาษีบุคคลธรรมดาและนิติบุคคลได้ นอกจากนี้ยังเตรียมนำระบบ แคช รีซีฟ ซิสเต็มส์ มาตรวจสอบเรื่องการออกใบกำกับภาษีปลอมอีกด้วย
นิติบุคคลส่วนใหญ่จดทะเบียนขั้นต่ำ ทรัพย์สินไม่ค่อยมี แต่รายได้สูง ขณะที่บ้านหลัง 40-200 ล้านบาท ทำไมขายได้ และมีอยู่แทบทุกถนนที่มีความเจริญ ข้าราชการ ทำไมมีรถหรูราคาแพง มีบ้านราคาแพงนับสิบล้านบาท ได้ แสดงว่าต้องมีรายได้จากการทำธุรกิจอื่นด้วย ซึ่งเรื่องการเสียภาษีให้ถูกต้องเป็นนโยบายของผมตั้งแต่เข้ามารับตำแหน่งอธิบดี ไม่ใช่เพิ่งมารีดรายได้หลังยอดภาษีตก
นอกจากนี้จะนำข้อมูลจากกระทรวงมหาดไทย และการไฟฟ้า เพื่อตรวจสอบทุกตารางนิ้วของพื้นที่ว่าในพื้นที่แต่ละเขตรับผิดชอบมีที่อยู่อาศัยเท่าไร โดยเฉพาะในบ้านแต่ละหลังมีผู้อยู่อาศัยกี่คน คนที่อยู่ในบ้านมีรายได้เท่าไร แยกเป็นคนวัยทำงาน วัยเรียน ผู้สูงอายุเท่าไรเพื่อดูว่าคนที่อยู่ในบ้านนั้นมีรายได้อย่างไร เพื่อช่วยขยายฐานผู้เสียภาษีและสามารถจัดเก็บภาษีได้อย่างเป็นธรรม
ทั้งนี้ ข้อมูลดังกล่าวจะเอามาประกอบกับข้อมูลของกระทรวงมหาดไทย เพื่อดูเรื่องการย้ายเข้าและออก รวมทั้งข้อมูลจากการไฟฟ้า เพื่อตรวจสอบข้อมูลของบุคคลที่เป็นกรรมการ ว่ามีการใช้ไฟระหว่างสถานประกอบการกับที่บ้านมีความแตกต่างกันอย่างไร เบื้องต้นเริ่มทำโครงการนำร่องในเขตที่มีประชากรหนาแน่น เช่น พัทยา ส่วนกรุงเทพฯ จะเริ่มจากพื้นที่ซอยอารีย์ ซึ่งอยู่ใกล้ที่ตั้งกรมสรรพากรก่อน คาดว่าการทำระบบที่สมบูรณ์กว่าจะดำเนินการแล้วเสร็จคงช่วงปลายปี 2557 โดยระหว่างนี้เตรียมคัดเลือกบริษัทที่วางระบบและร่างสัญญาจัดซื้อจัดจ้าง
MThai News
