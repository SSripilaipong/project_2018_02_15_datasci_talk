อธิบดีกรมศุลฯ เผย ครึ่งปีแรกปีงบฯ 57 เก็บภาษีหลุดเป้า 1.2 หมื่นล้านบาท หลังมูลค่านำเข้าสินค้าลดลง ด้านปลัดคลัง ย้ำคงเป้าจัดเก็บรายได้ที่ 2.275 ล้านล้านบาท

นายราฆพ ศรีศุภอรรถ อธิบดีกรมศุลกากร เปิดเผยว่า ในช่วง 6 เดือนแรกของปีงบประมาณ 2557 (ต.ค.56-มี.ค.57) ต่ำกว่าเป้าหมายที่วางไว้ถึง 12,000 ล้านบาท คิดเป็น 18.46% และคาดว่าช่วงที่เหลือของปีจะจัดเก็บรายได้รวมเพียง 106,500 ล้านบาท จาก เป้าหมายที่ตั้งไว้ 131,800 ล้านบาท ทั้งนี้ ปัญหาการนำเข้าสินค้าลดลงมีผลทำให้การจัดเก็บของกรมฯ ลดน้อยลงนั้น ถือว่าเป็นเรื่องธรรมดา เพราะศุลกากรเก็บภาษีจากสินค้านำเข้าเท่านั้น และเป็นไปตามมาตรฐานโลก จึงไม่สามารถที่จะขยายกรอบการจัดเก็บภาษีให้เหมือนกับกรมสรรพามิต หรือกรรมสรรพากรได้
สำหรับในช่วง 6 เดือนหลัง กรมศุลกากรจะเพิ่มประสิทธิภาพในการจัดเก็บภาษี โดยจะใช้เทคโนโลยีเข้ามาช่วยในการจัดเก็บให้เพิ่มมากขึ้น ประกอบกับจะเร่งรัดคดีที่ยังคงค้างอยู่ในการพิจารณา โดยคาดว่าจะสามารถเก็บภาษีจากการเร่งรัดคดีดังกล่าวได้ประมาณ 5,000 ล้านบาทภายในปีนี้
ด้านนายรังสรรค์ ศรีวรศาสตร์ ปลัดกระทรวงการคลัง กล่าวว่า ได้สั่งการไปยังอธิบดีทั้ง 3 กรมภาษีให้จัดทำแผนการจัดเก็บรายได้ในช่วง 6 เดือนหลังของปีงบประมาณ 2557 ว่าจะดำเนินการอย่างไร เพื่อไม่ให้เป้าหมายการจัดเก็บรายได้ต่ำกว่าเป้าหมายที่วางไว้ 2.275 ล้านล้านบาท และยังมั่นใจว่าการจัดเก็บรายได้จะเป็นไปตามเป้าหมายที่วางไว้ ซึ่งกระทรวงการคลังยังคงยืนยันเป้าหมายจัดเก็บเดิมและไม่ปรับเป้าหมายลงอย่างแน่นอน อย่างไรก็ตาม ยอมรับว่าการจัดเก็บรายได้ที่ลดลงมาจากปัญหาการเมืองทำให้เศรษฐกิจโตไม่ได้ตามเป้าหมายที่วางไว้ ซึ่งหากสามารถมีรัฐบาลใหม่ได้ภายในไตรมาส 3 คาดว่า จะช่วยฟื้นความเชื่อมั่น และช่วยทำให้เศรษฐกิจปรับตัวดีขึ้น รวมถึงส่งผลให้การจัดเก็บภาษีปรับตัวดีขึ้นตามไปด้วย
MThai News
