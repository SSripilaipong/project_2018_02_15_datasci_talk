ทิสโก้ เวลธ์ แนะนำกลยุทธ์การลงทุนช่วงนี้ เข้าช้อนซื้อหุ้นญี่ปุ่น หลังดัชนีต่ำสุดรอบ 6 เดือน ขณะที่เศรษฐกิจยุ่นแข็งแกร่ง ส่วนเศรษฐกิจไทยยังไม่แน่นอน
นายคมศร ประกอบผล นักกลยุทธ์การลงทุนอาวุโส ทิสโก้ เวลธ์ กล่าวว่า กลยุทธ์การลงทุนที่เหมาะสมในช่วงนี้ ยังคงแนะนำการลงทุนในตลาดหุ้นต่างประเทศเป็นหลัก โดยเฉพาะในตลาดหุ้นญี่ปุ่น และเอเชีย (จีน ฮ่องกง ไต้หวัน เกาหลีใต้) เนื่องจากเศรษฐกิจมีสัญญาณการเติบโตอย่างต่อเนื่อง พร้อมได้รับปัจจัยบวกจากการฟื้นตัวของเศรษฐกิจโลก และราคาหุ้นยังอยู่ในระดับต่ำ เมื่อเทียบกับตลาดหุ้นสหรัฐฯและยุโรปที่มูลค่าของตลาดหุ้นซื้อขายที่ระดับสูงกว่าค่าเฉลี่ยระยะยาว และการปรับตัวขึ้นของตลาดหุ้นในปีที่ผ่านมา ได้สะท้อนถึงการฟื้นตัวของเศรษฐกิจไปมากแล้ว
โดยตลาดหุ้นญี่ปุ่น แม้ดัชนีจะมีการปรับตัวลดลงไปที่จุดต่ำสุดในรอบ 6 เดือน ค่าเงินเยนมีการแข็งค่าขึ้นต่อเนื่อง แต่ทิสโก้ เวลธ์ มองว่า การปรับฐานรอบนี้เป็นจังหวะในการเข้าลงทุนในตลาดหุ้นญี่ปุ่น เนื่องจากโอกาสที่หุ้นจะปรับตัวลงไปอีกเริ่มมีจำกัดแล้ว เพราะค่าเงินเยนที่แข็งค่าใกล้ถึงจุดต่ำสุดและน่าจะกลับมาอ่อนค่าได้ เนื่องจาก
1) ความตึงเครียดของสถานการณ์ในยูเครนผ่อนคลายลง ช่วยลดความต้องการการถือครองเงินเยนเพื่อเป็นสินทรัพย์ปลอดภัย 
2) แนวโน้มการขึ้น อัตราดอกเบี้ยนโยบายของสหรัฐฯ (Fed Funds Rate) และ 
3) ตัวเลขเงินเฟ้อของญี่ปุ่นเร่งตัวขึ้นในเดือน ก.พ. เป็น 1.5% จาก 1.4% ในเดือน ม.ค. อีกทั้งคาดว่าธนาคารกลางญี่ปุ่นจะออกมาตรการกระตุ้นเศรษฐกิจเพิ่มภายในเดือน ก.ค. นี้ ซึ่งจะทำให้การเติบโตของเศรษฐกิจญี่ปุ่นมีความแข็งแกร่งมากยิ่งขึ้น และคาดการณ์การเติบโตของกำไรที่โดดเด่นถึงกว่า 20% ในปีนี้ ดังนั้นจึงยังคงแนะนำเพิ่มการลงทุน Overweight ตลาดหุ้นญี่ปุ่น
MThai News
