กระทรวงพาณิชย์ เผยสถิติการจดทะเบียนประกอบธุรกิจเดือนมีนาคม ลดลง 8% พร้อมติดตามปัจจัยเสี่ยงที่จะส่งผลกระทบต่อการจดทะเบียนธุรกิจใหม่ โดยเฉพาะประเด็นการเมือง

นายณัฐวุฒิ ใสยเกื้อ รัฐมนตรีช่วยว่าการกระทรวงพาณิชย์ เปิดเผย การจดทะเบียนประกอบธุรกิจเดือนมีนาคม ว่า  มีผู้ประกอบธุรกิจยื่นขอจดทะเบียนห้างหุ้นส่วนบริษัทจัดตั้งใหม่ทั่วประเทศ 5,248 ราย ลดลง  8%  สำหรับนิติบุคคลที่จดทะเบียนเลิกทั่วประเทศ เดือนมีนาคม 2557 มี 830 ราย ขณะที่มูลค่าทุนจดทะเบียนจัดตั้งใหม่ในเดือนมีนาคม มีจำนวนทั้งสิ้น 15,416 ล้านบาท ลดลง 5,144 ล้านบาท หรือ 25% เมื่อเทียบกับเดือนมีนาคม 2556 ซึ่งมีจำนวน 20,560 ล้านบาท  สำหรับประเภทธุรกิจที่จดทะเบียนจัดตั้งสูงสุด 5 อันดับแรก ได้แก่ ก่อสร้างอาคารทั่วไป อสังหาริมทรัพย์ ขายส่งเครื่องจักร ภัตตาคารร้านอาหาร และธุรกิจจัดนำเที่ยว
รัฐมนตรีช่วยว่าการกระทรวงพาณิชย์ กล่าวเพิ่มเติมว่า การจดทะเบียนจัดตั้งห้างหุ้นส่วนบริษัท ในไตรมาส 1 มี 15,419 รายคิดเป็น 22% เมื่อเทียบกับช่วงเดียวกันของปีที่ผ่านมา เนื่องจากการจดทะเบียนธุรกิจค้าสลากลดลง และจากการคาดการณ์ของสำนักงานคณะกรรมการพัฒนาเศรษฐกิจและสังคมแห่งชาติ ที่คาดกาณ์ว่าอัตราการเติบโตทางเศรษฐกิจในปีนี้ จะอยู่ที่ 2.7 ซึ่งลดลง เมื่อเทียบกับ ปี 2556 ที่ 2.9 ทำให้คาดว่าจำนวนการจดทะเบียนธุรกิจจัดตั้งใหม่ของปี 2557จะมีจำนวนใกล้เคียงกับปีที่ผ่านมา
อย่างไรก็ตาม ยังคงมีปัจจัยเสี่ยงที่ต้องติดตามอย่างใกล้ชิด ได้แก่ การส่งออกที่คาดว่าจะดีขึ้นตามการฟื้นตัวของเศรษฐกิจโลก การเบิกจ่ายงบประมาณของภาครัฐในส่วนที่ได้มีการผูกพันไว้แล้ว การมีรัฐบาลชุดใหม่ที่จะขับเคลื่อนนโยบายและโครงการต่างๆ การลงทุนภาคเอกชนที่มีแนวโน้มขยายตัว และสถานการณ์ทางการเมือง ที่จะส่งผลกระทบต่อเศรษฐกิจของประเทศ และการจดทะเบียนธุรกิจโดยรวม
MThai News
