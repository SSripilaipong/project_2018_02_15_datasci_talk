สมาคมค้าปลีกไทย เผย ช่วงสงกรานต์ การจับจ่ายของประชาชนชะลอตัวลง การเมืองกระทบ

นายฉัตรชัย ตวงรัตนพันธ์ ผู้อำนวยการสมาคมผู้ค้าปลีกไทย เปิดเผยว่า ท่ามกลางสถานการณ์การเมืองที่เกิดขึ้น พบว่า การจับจ่ายใช้สอยของประชาชนตั้งแต่เดือนมกราคม ที่ผ่านมา เป็นไปอย่างซบเซา ส่วนในช่วงเทศกาลสงกรานต์ตั้งแต่เดือนมีนาคม ถึงเมษายน พบว่า การจับจ่ายใช้สอยเริ่มฟื้นตัวขึ้น แต่ไม่คึกคักเมื่อเทียบกับปีที่ผ่านมา โดยเฉพาะ ในหมวดสินค้าที่ไม่คงทน หรือประเภทของกินของใช้ มีการชะลอจับจ่ายลดลงอย่างเห็นได้ชัด เพราะประชาชนที่มีรายได้ต่ำ มีกำลังซื้อที่น้อยลง ส่วนสินค้าประเภทกึ่งคงทนและคงทน พบว่าประชาชนที่มีรายได้ระดับกลางขึ้นไป ยังคงมีกำลังซื้ออยู่ แต่จากสถานการณ์ทางการเมืองส่งผลต่ออารมณ์ของการจับจ่ายสินค้าของประชาชนที่ยังไม่กลับคืนมา
อย่างไรก็ตาม นายฉัตรชัย กล่าวว่า ช่วงหลังเทศกาลสงกรานต์ คาดว่าการจับจ่ายใช้สอยของประชาชนจะยังคงชะลอตัว ซึ่งปัญหาดังกล่าวได้ต่อเนื่องมาตั้งแต่กลางปี 2556 แล้ว ทั้งนี้ ด้านผู้ประกอบการได้ทยอยปรับตัวเพื่อรับมือกับสถานการณ์

Mthai News
