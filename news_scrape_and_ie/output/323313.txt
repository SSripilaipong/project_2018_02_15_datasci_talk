กรมการค้าภาย แจงเนื้อหมูไม่เกิน กก.ละ145บาท แต่ผักสดขึ้นราคากันถ้วนหน้า

นายสันติชัย สารถวัลย์แพศย์ รองอธิบดีกรมการค้าภายใน เปิดเผยว่า ล่าสุด ทางกรมฯ ได้ประกาศราคาแนะนำการจำหน่ายสุกรและเนื้อสุกร โดยให้มีผลบังคับใช้ในระหว่างวันที่ 17 – 21 เม.ย. 2557 เพื่อให้เกิดความเป็นธรรม โดยราคาสุกรมีชีวิตหน้าฟาร์มในเขต กรุงเทพมหานคร ภาคกลางและภาคตะวันตก จำหน่ายไม่ต่ำกว่ากิโลกรัมละ 78 บาท โดยมีราคาสุกรชำแหละ จำหน่ายไม่เกิน 
กิโลกรัมละ 92 บาท และมีราคาจำหน่ายปลีกสุกรเนื้อแดง ส่วนสะโพกและไหล่ ราคาไม่เกินกิโลกรัมละ 143 บาท โดยเป็นราคาแนะนำเดิมเท่ากับการประกาศครั้งก่อนหน้า
ในขณะที่ราคาจำหน่ายปลีกในเขตภาคตะวันออก ไม่เกินกิโลกรัมละ 145 บาท ภาคใต้ไม่เกินกิโลกรัมละ 143 บาท ภาคตะวันออกเฉียงเหนือ ไม่เกินกิโลกรัมละ 145 บาท และภาคเหนือ ไม่เกินกิโลกรัมละ 144 บาท “ทางกรมจะมีการติดตามตรวจสอบการจำหน่ายอย่างใกล้ชิด โดยผู้ประกอบการจะต้องมีการปิดป้ายแสดงราคาอย่างชัดเจน หากไม่ปฏิบัติตาม จะมีโทษปรับตามกฎหมาย ไม่เกิน 10,000 บาท และ หากพบเห็นการจำหน่ายสินค้าเกินราคา สามารถร้องเรียนได้ที่สายด่วน 1569 ของกรมการค้าภายใน
ล่าสุดวันนี้ กระทรวงพาณิชย์ โดยกรมการค้าภายใน ได้รายงานภาวะราคาสินค้าจำหน่ายปลีกในพื้นที่กรุงเทพมหานคร พบว่าราคาสินค้าผักสดปรับตัวเพิ่มขึ้นหลายรายการ อาทิ ผักคะน้า ปรับราคาเพิ่มขึ้นเป็น กิโลกรัมละ 35 – 38 บาท ผักบุ้งจีน กวางตุ้ง ปรับราคาเพิ่มขึ้นเป็นกิโลกรัมละ 18 – 20 บาท แตงกวา ปรับราคาเพิ่มขึ้นเป็นกิโลกรัมละ 20 – 22 บาท ต้นหอม ปรับราคาเพิ่มขึ้นเป็นกิโลกรัมละ 60 – 70 บาท และผักชี ปรับราคาเพิ่มขึ้นอีกกิโลกรัมละ 30 บาท อยู่ที่ 110 -120 บาท
ขณะเดียวกัน ร้านค้าที่ยังมีราคาทรงตัว อาทิ เนื้อหมู กิโลกรัมละ 150 – 155 บาท ไข่ไก่เบอร์ 2 ราคาฟองละ 3.10 – 3.20 บาท ไข่ไก่เบอร์ 3 ราคาฟองละ 3.00 – 3.10 บาท ไก่สดทั้งตัว ราคากิโลกรัมละ 70 – 72 บาท ถั่วฝักยาว กิโลกรัมละ 25 – 28 บาท และกะหล่ำปลี กิโลกรัมละ 12 – 15 บาท
Mthai News
