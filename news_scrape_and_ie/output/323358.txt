ธนาคารพาณิชย์ แจงยอดสินเชื่อลดลง สาเหตุธนาคารตรวจสอบและระวังหนี้เสียมากขึ้น

นายสุภัค ศิวะรักษ์ กรรมการผู้จัดการใหญ่ และประธานเจ้าหน้าที่บริหารธนาคารซีไอเอ็มบี ไทย จำกัด (มหาชน) เผยผลการดำเนินการไตรมาสแรกปีนี้มีกำไรสุทธิ 440 ล้านบาท เพิ่มขึ้น  40% เทียบกับช่วงเดียวกันของปีก่อน เอ็นพีแอลอยู่ที่ 5,500 ล้านบาท หรือ 3.1% เพิ่มขึ้นจากสิ้นปีที่อยู่ที่ 2.5% จากภาวะเศรษฐกิจชะลอตัว แต่ยังอยู่ในระดับที่ควบคุมได้ โดยยังคงมาตรฐานอนุมัติสินเชื่อและนโยบายบริหารความเสี่ยงรัดกุมขึ้น
นายบุญทักษ์ หวังเจริญ ประธานเจ้าหน้าที่บริหาร ธนาคารทหารไทย จำกัด (มหาชน) เปิดเผยว่า ไตรมาส 1 ธนาคารดำเนินานด้วยความรอบคอบระมัดระวัง ทำให้ยอดสินเชื่อขยายตัวเพียง 1,200 ล้านบาท หรือ 0.3% จากสิ้นเดือนธันวาคม ธนาคารปรับเป้าขยายสินเชื่อลงเหลือร้อยละ 6-8 และพยายามรักษาคุณภาพสินทรัพย์ส่งผลให้ผลประกอบการไตรมาสที่ 1 ปี 2557 มีกำไรสุทธิ 1,600 
ล้านบาท ลดลง 12% จากช่วงเดียวกันของปีก่อน ขณะที่ปริมาณเงินฝาก ยังคงเพิ่มขึ้นได้ดีประมาณ 29,000 ล้านบาท หรือ 5.5% โดยเป็นเงินฝากที่เพิ่มจากทั้งลูกค้าเงินฝากรายย่อย รวมทั้งเงินฝากเพื่อธุรกรรมทางการเงิน (Transactional Banking Account)
นายวิชิต สุรพงษ์ชัย ประธานกรรมการบริหาร ธนาคารไทยพาณิชย์ จำกัด (มหาชน) เผยกำไรสุทธิไตรมาส 1 อยู่ที่ 13,129 ล้านบาท ใกล้เคียงกับไตรมาส 1 ปี 2556 โดยสินเชื่อในไตรมาสแรกขยายตัว 8.8% เมื่อเทียบกับไตรมาสแรกปี 2556 แต่หากเทียบกับสิ้นปี 2556 ถือว่าไม่เติบโต ขณะที่รายได้ที่ไม่ใช่ดอกเบี้ย โดยรวมลดลง 6.5% จากช่วงเดียวกันของปี 2556 ส่วนเงินฝากติดลบ 1.8% มาอยู่ที่ 1.78 ล้านล้านบาท ขณะที่อัตราส่วนสินเชื่อด้อยคุณภาพต่อสินเชื่อรวม (NPL Ratio) เพิ่มขึ้นจาก 2.06% ในไตรมาสที่ 1/2556 เป็น 2.11% แต่เมื่อคิดเป็นยอดสินเชื่อด้อยคุณภาพแล้วอยู่ที่ 3.68 หมื่นล้าน เป็น 4.02 หมื่นล้านบาทในไตรมาสแรกปีนี้ เพิ่มขึ้น 9.3%
MThai News
