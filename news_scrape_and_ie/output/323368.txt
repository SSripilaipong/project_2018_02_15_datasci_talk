“ทนุศักดิ์เล็กอุทัย” ขอร้องม็อบ กปปส.หยุดขวางกู้เงินจ่ายให้ชาวนาในโครงการจำนำข้าว เบื้องต้นเตรียมของบการกลาง 40,000 ล้านบาท จาก กกต.
นายทนุศักดิ์ เล็กอุทัย รักษาการ รมช.การคลัง กล่าวว่า กระทรวงการคลังกำลังเร่งหาแหล่งเงินที่ค้างอยู่ประมาณแสนล้านบาท เพื่อจ่ายเงินให้กับชาวนา จึงอยากเรียกร้องให้กลุ่มผู้ชุมนุมยุติการขัดขวางกระบวนการกู้เงินในโครงการรับจำนำข้าว เพื่อให้สถาบันการเงินสามารถกลับมาปล่อยกู้ เพื่อนำเงินไปจ่ายให้ชาวนาได้อย่างรวดเร็ว ส่วนกรณีข้อเสนอของบกลางเพิ่มอีก 40,000 ล้านบาท ต้องขึ้นอยู่กับคณะกรรมการการเลือกตั้ง (กกต.) และคณะรัฐมนตรีรักษาการ ว่า จะพิจารณาอย่างไร
ทั้งนี้หลายฝ่ายให้เร่งระบายข้าวเพื่อนำเงินมาจ่ายค่าจำนำข่าวนั้น ตามศักยภาพการขนส่งข้าวของไทย สามารถขนส่งข้าวเพื่อการส่งออกได้เพียง 1 ล้านตันต่อเดือน ได้เงินไม่เกิน 1 หมื่นล้านบาทต่อเดือน ดังนั้นจำนวเงินที่ค้าง 1.9 แสนล้านบาท ต้องใช้เวลาระบายข้าวนาถึง 19 เดือน ดังนั้นเงินที่ค้างอยู่หากต้องการจ่ายเงินตามปกติต้องทำการกู้เงินเหมือนช่องทางเดิมที่ดำเนินการมาหลายปี
สำหรับข้อกล่าวอ้างว่ามีการทุจริต ขั้นตอนการรับจำนำข้าวมีอยู่ 4 ขั้นตอน คือ 1.การลงทะเบียนเกษตรกร ดำเนินการโดย กระทรวงเกษตรฯ 2.การรับจำนำข้าว ดำเนินการโดย องค์การคลังสินค้า(อคส.)และองค์การตลาดเพื่อเกษตรกร(อ.ต.ก.) 3.ขั้นตอนการจ่ายเงินตามใบประทวน ดำเนินการโดย ธนาคารเพื่อการเกษตรและสหกรณ์การเกษตร(ธ.ก.ส.) และ 4. การระบายข้าวดำเนินการโดยกระทรวงพาณิชย์ เมื่อพิจารณาทุกขั้นตอนแล้วนับว่าขั้นตอนที่ 3 เป็นขั้นตอนที่โปร่งใสที่สุด เพราะเป็นเพียงการจ่ายเงินเท่านั้น ดังนั้นหากสงสัยว่าขั้นตอนไหนมีการทุกจริต ควรไปเรียกร้อง หรือดำเนินการในขั้นตอนที่สงสัย เพราะขั้นตอนการจ่ายเงินไม่เกี่ยวข้องกับเรื่องการทุจริต จึงไม่ควรมาขัดขวางการจ่ายเงินให้กับชาวนา
MThai News
