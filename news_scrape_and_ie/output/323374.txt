เลขาธิการคณะกรรมการส่งเสริมการศึกษาเอกชน เผยมติปรับเพิ่มเพดานค่าเทอมโรงเรียนเอกชน หลังไม่ได้ปรับมา 10 ปีและค่าจ้างปริญญาตรีเพิ่มสูงขึ้น
นายบัณฑิตย์ ศรีพุทธางกูร เลขาธิการคณะกรรมการส่งเสริมการศึกษาเอกชน (สช.) เปิดเผยภายหลังการประชุมคณะกรรมการส่งเสริมการศึกษาเอกชน (กช.) ว่า คณะกรรมการกช.มีมติเห็นชอบตามที่ สช.เสนอขอปรับเพิ่มเพดานการเก็บค่าธรรมเนียมการศึกษาของโรงเรียนเอกชนที่รับเงินอุดหนุนรายหัวจากรัฐกว่า 3,000 โรงเรียนทั่วประเทศโดยการปรับเพดาน เป็นการปรับเพิ่มครั้งแรกในรอบ 10 ปี สาเหตุที่ต้องปรับเพิ่มเพดานการเก็บค่าธรรมเนียมการศึกษา  เนื่องจากโรงเรียนเอกชนกำลังได้รับความเดือดร้อนจากสภาพเศรษฐกิจ อัตราเงินเฟ้อที่สูงขึ้น อีกทั้งยังต้องแบกรับค่าใช้จ่ายที่เพิ่มจากนโยบายเพิ่มเงินเดือนปริญญาตรี 15,000 บาทของรัฐบาล ทำให้ต้องปรับเพิ่มเงินเดือนและค่าตอบแทนของครูโรงเรียนเอกชนเพิ่มด้วย
อย่างไรก็ตามเพดานการเก็บค่าเทอมของโรงเรียนเอกชน จะต้องอ้างอิงตามตัวเลขค่าใช้จ่ายรายหัวที่เหมาะสมซึ่งสำนักงานเลขาธิการสภาการศึกษา (สกศ.) ได้ทำวิจัยไว้ โดยก่อนหน้า กำหนดไว้ ระดับก่อนประถมศึกษา 13,260 บาทต่อปี ประถมศึกษา 12,960 บาท มัธยมต้น 15,652 บาท มัธยมปลายสายสามัญ 15,952 บาท และมัธยมปลายสายอาชีพ ระหว่าง 16,222 – 22,000 บาทแต่ปี 2553 สกศ.ได้ประกาศอัตราค่าใช้จ่ายรายหัวมาใหม่ซึ่ง สช.ยังไม่เคยปรับเพดานค่าเทอมตามนั้น ก็จะถือโอกาสนี้ปรับเพดานค่าเทอมตามอัตราค่าใช้จ่ายรายหัวใหม่ ดังนี้ ระดับก่อนประถมศึกษา 14,900 บาทต่อ ระดับประถมศึกษา 14,900 บาท มัธยมต้น 17,780 บาท มัธยมปลาย สายสามัญ 17,780 บาท และมัธยมปลายสายอาชีพ ระหว่าง 19,910 – 29,970 บาท
“โรงเรียนในกลุ่มนี้จะรับเงินสนับสนุนจากรัฐ 70% ของอัตราค่าใช้จ่ายรายหัวข้างต้น ที่เหลืออีก 30% อนุญาตให้โรงเรียนเรียกเก็บจากผู้ปกครองในรูปของค่าธรรมเนียมการศึกษาได้ ซึ่งปัจจุบันโรงเรียน จะเรียกเก็บประมาณปีละ 3,000 บาท สำหรับระดับก่อนประถมศึกษาและประถมศึกษา ส่วนระดับมัธยมเรียกเก็บประมาณ 2,000 บาท เพราะฉะนั้น การปรับเพิ่มเพดานค่าธรรมเนียมครั้งนี้ จะส่งผลให้ผู้ปกครองจ่ายค่าธรรมเนียมเพิ่มแค่ 1,000 ถึง 2,000 บาท ไม่น่าจะสร้างความเดือดร้อนให้มากนัก อีกทั้ง ผู้ปกครองที่เป็นราชการก็สามารถเบิกค่าเล่าเรียนได้ ซึ่งกระทรวงการคลังก็ปรับเพดานการเบิกค่าเทอมให้เพิ่มอีก 400 บาท เพดานใหม่นี้อาจใช้แค่ ปีการศึกษา 2557 นี้เท่านั้น ส่วนโรงเรียนเอกชนอาจมีการปรับใหม่อีกครั้งในปีการศึกษา 2558 หลังจากที่ระเบียบการขึ้นค่าธรรมเนียมฯ มีผลบังคับใช้แล้ว”
Mthai News
