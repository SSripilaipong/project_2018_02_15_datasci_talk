องค์การคลังสินค้า ยืนยันคดีข้าวถุง ไม่ได้หายไปจากคลังสินค้า มีเพียงบางส่วนอยู่ในมือเอกชนเพื่อปรับปรุงคุณภาพและบรรจุถุง รอสรุปจาก สมชาติ สร้อยทอง อีกรอบ

นายชนุตร์ปกรณ์ วงศ์สีนิล ผู้อำนวยการองค์การคลังสินค้า (อคส.) เปิดเผยว่า เมื่อเร็วๆ นี้ คณะทำงานตรวจสอบข้อเท็จจริงของ อคส. กรณีการทุจริตในโครงการจัดทำข้าวสารบรรจุถุงช่วยเหลือค่าครองชีพประชาชน พบว่า ข้าวสารจำนวนหนึ่ง ที่พรรคฝ่ายค้านระบุว่า หายไปจากคลังสินค้ากลางที่รัฐฝากเก็บข้าวสารไว้ไม่เป็นความจริง เพราะข้าวสารจำนวนดังกล่าว มีการเบิกจ่ายออกจากคลังแบบเกินจำนวนที่อนุมัติ เพื่อนำไปทำเป็นสต๊อกสำรอง (บัฟเฟอร์สต๊อก) เก็บไว้ขายให้ประชาชน  โดยข้าวจำนวนดังกล่าวอยู่ในความดูแลของผู้ปรับปรุงคุณภาพข้าว โดยบางส่วนได้ปรับปรุงคุณภาพและบรรจุถุงแล้ว แต่ยังมีอีกส่วนหนึ่งที่ยังไม่ได้ดำเนินการใด
“ทั้งนี้ได้รายงานผลสรุปไปให้นายนิวัฒน์ธำรง บุญทรงไพศาล รองนายกรัฐมนตรีและรมว.พาณิชย์ พิจารณาแล้ว ส่วนจะมีแนวทางการพิจารณาอย่างไร ขึ้นอยู่กับดุลพินิจของรมว.พาณิชย์ข้าวส่วนเกินจำนวนหนึ่ง ที่เบิกเกินจำนวนที่ เร็วๆ นี้ อคส.จะติดตามเอาคืนมาจากบริษัทเอกชนที่รับจ้างปรับปรุงคุณภาพ ส่วนที่บริษัทได้ปรับปรุงและบรรจุถุงไปแล้ว ก็ต้องคุยกับบริษัทว่า อคส.ต้องจ่ายเงินให้เท่าไร ส่วนเจ้าหน้าที่ของ อคส.ที่มีส่วนเกี่ยวข้องกับกรณีนี้ น่าจะไม่มีความผิด เพราะแม้จะเบิกข้าวเกินจำนวน แต่ก็ได้รับการอนุมัติจากผู้บริหารแล้ว”
อย่างไรก็ตาม การตรวจสอบของ อคส.เป็นเพียงผลการตรวจสอบในเบื้องต้น ยังต้องรอผลการตรวจสอบของคณะทำงานตรวจสอบข้อเท็จจริง ที่คณะกรรมการบริหาร (บอร์ด) อคส.แต่งตั้ง และผลการตรวจสอบของคณะกรรมการตรวจสอบข้อเท็จจริง ที่นายสมชาติ สร้อยทอง อธิบดีกรมการค้าภายในเป็นประธาน โดยการแต่งตั้งของนายยรรยง พวงราช รมช.พาณิชย์ ก่อน แล้วเสนอให้รมว.พาณิชย์พิจารณา จึงจะสามารถสรุปผลขั้นสุดท้ายได้ ส่วนการทุจริตในกรณีอื่นๆ ของเจ้าหน้าที่ อคส.นั้น เร็วๆ นี้ น่าจะตัดสินได้แล้วว่า เจ้าหน้าที่อคส.ที่ จ.บุรีรัมย์ ซึ่งมีส่วนเกี่ยวข้องกับการลักลอบขนข้าวออกไปจากโกดังโดยไม่ได้รับอนุญาตนั้น จะมีความผิดอย่างไร แต่คาดว่า น่าจะมีผิดวินัยร้ายแรง และมีโทษถึงขั้นให้ออก
MThai News
