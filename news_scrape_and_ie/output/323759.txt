“สุภิญญา กลางณรงค์”ทวิตเตอร์@supinya แจงเลื่อนข้อสรุปคูปองทีวีดิจิตอลไปพรุ่งนี้ เหตุเพราะกล่องทีวีดาวเทียม S2 รับทีวีชุมชนไม่ได้ ย้ำทุกกล่องต้องรับทีวีได้ 48 ช่อง เปิดทางทีวีชุมชนภาคประชาชนเปิด คานดุลทีวีสาธารณะและทีวีธุรกิจ

เมื่อวันที่ 21 เม.ย. 2557 น.ส.สุภิญญา กลางณรงค์ กรรมการคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ (กสทช.) ได้ทวีตข้อความ ผ่านทวิตเตอร์ส่วนตัว @supinya เรื่อง คูปองทีวีดิจิตอล ว่า “ประชุมบอร์ด กสท. เช้านี้เสร็จแล้ว เครียด สรุปคือ ยังไม่ได้ข้อสรุป นัดประชุมต่อพรุ่งนี้ อาจไม่ทันเข้าบอร์ดใหญ่ กสทช. พุธนี้ ความคิดเห็นของทุกฝ่ายได้มีการถกเถียงในที่ประชุมบอร์ด กสท.เช้าวันนี้แล้วนะคะ แต่ยังหาข้อยุติไม่ได้ เลยยังไม่ได้ข้อสรุป ไว้รอท่านประธานแถลง เรื่องนี้เรื่องใหญ่ เราไม่อยากจบลงด้วยการโหวต แต่เนื่องจากยังหามติเอกฉันท์ไม่ได้ เลยขอเลื่อนไปก่อนค่ะ ส่วนตัวมีประเด็นสำคัญที่คาใจอยู่ สุดท้ายถ้าต้องลงมติ จริงๆ แล้ว ดิฉันยังมีความเห็นต่างอยู่ ก็จะทำบันทึกสงวนความเห็นไว้ เพื่อให้เรื่องเดินหน้าไปได้ รอฟังพรุ่งนี้อีกครั้งค่ะ”
โดยคนที่จะได้ประโยชน์จากกล่อง pay TV คือ คนชั้นกลาง ส่วนทีวีชุมชนภาคพื้น คือ โอกาสของคนท้องถิ่น  กสทช.มีหน้าที่ต้องส่งเสริมด้วยเช่นกัน ถ้าครัวเรือนรับทีวีชุมชนไม่ได้ โอกาสในการเกิดขึ้นของทีวีชุมชนของภาคประชาชน ที่จะคานดุลกับทีวีสาธารณะและทีวีธุรกิจ ก็จะล่าช้าออกไป ถ้าดิฉันยอมให้ผู้บริโภคที่ใช้ payTV ได้สิทธิ์เลือก แต่ดิฉันกำลังทำให้สิทธิ์การรับชมทีวีดิจิตอลชุมชนในบางครัวเรือนหายไป เพราะข้อจำกัดของ กล่องทีวีดาวเทียม S2 คือ ไม่สามารถรับทีวีดิจิตอลชุมชนได้ สำหรับดิฉันคิดว่าเรื่องนี้เป็นเรื่องใหญ่ จึงยังลงมติไม่ได้ เงื่อนไขเรื่องอื่นๆ ยอมรับได้แล้ว แต่ส่วนตัวคาใจเรื่อง S2 รับทีวีชุมชนไม่ได้
ส่วนตัวดิฉันไม่สนใจว่า ธุรกิจขายกล่องใครจะได้ประโยชน์ ขอให้แข่งขันหลายๆ รายผู้บริโภคเลือกได้ตามชอบใจ แต่ดิฉันสนใจคนดูปลายทาง คือรับ 48 ช่องได้ ถ้าจะให้ทำเป็นกล่องลูกผสม (Hybrid) คือ มีทั้ง T2 และ S2 อาจเป็นทางเลือกหนึ่งได้ แต่ต้นทุนสูงและคนผลิตในตลาดน้อยก็จะผูกขาดเกินไปอีก ดังนั้นสถานการณ์อาจบังคับให้ต้องเลือกว่าจะให้สิทธิ์คนดู pay TV หรือให้สิทธิ์คนดูทีวี ชุมชน โลกนี้ไม่มีอะไรสมบูรณ์แบบจริงๆ รูปแบบที่ดีสุด คือ ทุกกล่องรับภาคพื้นดินได้ 48 ช่อง แต่มี function เสริม เป็น payTV กล่องเดียวตลอดไป อยากจะดูเจ้าใดค่อยจ่ายเงินเปลี่ยนรหัสส่ง ในฐานะที่เป็นเหตุให้ผลของการประชุมต้องล่าช้าออกไปด้วยประเด็นนี้ ขออภัยแทน กสท. ทุกท่านด้วยค่ะ แต่ไม่ต้อง panic นะคะ สุดท้ายก็ต้องตัดสินใจ 
 MThai News
