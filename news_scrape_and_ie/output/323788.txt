ธอส. คัดบ้านมือสอง คุณภาพดี กว่า 2,500 รายการ พร้อมแคมเปญเงินดาวน์ผ่อนได้ ประมูลขายพร้อมกันทั่วประเทศ 26 เม.ย.นี้

นางอังคณา ปิลันธน์โอวาท ไชยมนัส กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ได้นำบ้านมือสอง หรือ ทรัพย์ NPA คุณภาพดี ทำเลเด่นทั่วประเทศไม่ต่ำกว่า 2,500 รายการ ทั้งบ้านเดี่ยว บ้านแฝด ทาวน์เฮาส์ ห้องชุด ที่ดินเปล่า และอาคารแฟลต ประมูลขายพร้อมกัน วันเสาร์ที่ 26 เมษายน 2557 ตั้งแต่เวลา 09.00-16.00 น.เพื่อเป็นการสร้างโอกาสให้ประชาชน โดยเฉพาะกลุ่มรายได้น้อยถึงปานกลาง มีที่อยู่อาศัยเป็นของตนเองได้ง่ายยิ่งขึ้น
ทั้งนี้ส่วนใหญ่เป็นทรัพย์สินในเขตกรุงเทพฯ และปริมณฑล จำนวน 250 รายการ พร้อมเสนอแคมเปญสุดพิเศษ เงินดาวน์ผ่อนได้ โดยลูกค้าสามารถผ่อนดาวน์ 10% ของราคาที่ประมูลซื้อได้ ปลอดดอกเบี้ยนาน 12 เดือน (กรณีอาคารแฟลตผ่อนดาวน์ 20% ของราคาที่ประมูลซื้อได้ ปลอดดอกเบี้ยนาน 24 เดือน) หรือหากต้องการเข้าอยู่อาศัยหรือใช้ประโยชน์ในบ้านหรือทรัพย์ระหว่างการผ่อนชำระเงินดาวน์ ก็สามารถทำได้ เพียงวางเงินประกันการเข้าใช้ประโยชน์ในทรัพย์ 1.5% ของราคาซื้อขาย โดยไม่ต้องเสียค่าเช่า หรือหากลูกค้าเทเงินดาวน์ 10% ของราคาที่ประมูลซื้อได้ทันที ส่วนที่เหลืออีก 90% (ยกเว้นอาคารแฟลตให้สินเชื่อไม่เกิน 80%) สามารถยื่นขอสินเชื่อกับ ธอส.ด้วยอัตราดอกเบี้ย 0% นาน 12 เดือน ผ่อนได้นานสูงสุดถึง 30 ปี
โดยการประมูลทรัพย์สินในเขตกรุงเทพฯ และปริมณฑล จะจัดขึ้น ณ ห้องประชุมพิมานมาศ อาคารจอดรถ ชั้น 11 ธนาคารอาคารสงเคราะห์ สำนักงานใหญ่ (ใกล้สี่แยก อ.ส.ม.ท) เปิดประมูลบ้านมือสองวันที่ 26 เม.ย.นี้ส่วนทรัพย์สินในส่วนภูมิภาค จะทำการประมูล ณ ที่ทำการสาขาที่ทรัพย์นั้นตั้งอยู่ เปิดประมูลบ้านมือสอง 26 เม.ย.นี้

MThai News
