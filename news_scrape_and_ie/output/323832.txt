นักลงทุนหน้าใหม่อาจเคยได้ยิน การลงทุนแนววีไอ (VI) หรือ (Value Investment) แต่บางคนก็ถามว่า แล้วมันคืออะไร ตามภาษาทางการ ก็การลงทุนแนวเน้นคุณค่า (เข้าใจยากอยู่ดี) พูดแบบภาษาของผม ก็ว่าลงทุนแบบมีสติ แบบมีความรู้

วอเรน บัฟเฟ็ท กับประธานาธิบดีโอบลามา

แน่นอนมีความรู้ ความเข้าใจ ก็ต้องศึกษาข้อมูลประเภทปัจจัยพื้นฐาานของบริษัท ยังต้องแกะงบการเงินบริษัทอีก ที่สำคัญเป็นการลงทุนที่ต้องอดทนรอผลตอบแทนในอนาคต ทั้งในเรื่องราคาหุ้นที่เปลี่ยนแปลง และผลประกอบการของบริษัท ซึ่งมักจะถือหุ้นเป็นปีๆทีเดียว บอกคนไม่ชอบรอนานอยากรวยเร็วๆ แต่ท่านนี้ครับ ไปถามได้ถ้ามีโอกาสพบนะครับคือ “วอเรนท์ บัฟเฟ็ท” นักลงทุนมือ 1 ใน
ตลาดหุ้นอเมริกา และเป็นมหาเศรษฐีในการเล่นหุ้นบอกว่า “เขาไม่ถนัดเล่นหุ้นระยะสั้น แต่จะเลือกหุ้นที่มีความปลอดภัยและผลตอบแทนสูง ซึ่งต้องมีข้อมูลมากพอ” นี่ขนาดกระบี่มือหนึ่ง ยังพูดเช่นนี้การลงทุนแนววีไอ  (Value Investment)   คือซื้อหุ้นแบบลงทุนยาวๆกับธุรกิจแทนการ “ซื้อๆ ขายๆ”
แล้วต้องรู้อะไรบ้างละครับในข้อมูลตรงนี้ หาได้ที่ไหน ก็คือ การเปิดเผยข้อมูลที่เป็นกฏของตลาดหุ้น หรือตลาดหลักทรัพย์แห่งประเทศไทย นี่เป็นข้อบังคับให้ทุกบริษัทที่นำหุ้นมาซื้อขายในตลาดหุ้นต้องเปิดเผย ซึ่งเป็นประโยชน์ที่นักลงทุนต้องดู ต้องรู้ ผมใช้คำว่า “ต้อง” เพราะมันจำเป็นครับ และก็มีรายงานแจ้งในเว็บไซต์ตลาดหุ้นคือ www.set.or.th แล้วข้อมูลมีอะไรบ้าง


การเปิดเผยข้อมูลของบริษัทจดทะเบียน ซึ่งต้องแจ้งต่อตลาดหลักทรัพย์แห่งประเทศไทยแบ่งเป็น 2 ประเภท 1.เปิดเผยตามรอบบัญชีของบริษัทจดทะเบียน และ 2.การเปิดเผยข้อมูลตามระยะเวลาอื่นๆ ซึ่งก็แยกข้อมูลได้อีกคือ
เปิดเผยตามรอบบัญชีของบริษัทจดทะเบียน 
1. งบการเงินรายไตรมาส (สอบทานแล้ว) บริษัทจะแจ้งต่อตลาดหลักทรัพย์ฯ ภายใน 45 วันนับแต่วันสิ้นสุดแต่ละไตรมาส (คือ ระยะเวลาดำเนินงานทุกๆ 3 เดือน นับเป็น 1 ไตรมาส เช่น มกราคม -มีนาคม เป็นต้น)
2. งบการเงินประจำปี (ตรวจสอบแล้ว) ก็จะแบ่งไปอีก คือ มีการส่งงบไตรมาส 4 แยกออกมาด้วย คือ นอกจากงบสรุปทั้งปี พูดง่ายๆ จะส่งภายใน 3 เดือน นับแต่วันสิ้นสุดรอบบัญชี อีกกรณีคือ ไม่ส่งไตรมาส 4 จะส่งภายใน 60 วัน นับแต่วันสิ้นสุดรอบบัญชี (ปกติก็ 31 ธันวาคม แต่บางบริษัทมีรอบบัญชีสิ้นสุด 30 ก.ย.)
3.  แบบแสดงรายการข้อมูลประจำปี  (แบบ 56-1)   ส่งภายใน 3 เดือน นับแต่วันสิ้นสุดรอบบัญชี ซึ่งแบบ 56-1 นี่สำคัญต่อการลงทุนมาก คือเป็นข้อมูลบริษัททั้งหมด ตั้งแต่ก่อตั้งบริษัท บริษัททำธุรกิจอะไร มีความเสี่ยงอะไรบ้างในการทำธุรกิจ รวมถึงผลผลิตของบริษัท ที่สำคัญมีวิเคราะห์งบการเงินจากผู้ตรวจสอบบัญชี ทั้งภาระหนี้ ดอกเบี้ย อัตราแลกเปลี่ยน รวมถึง โครงสร้างผู้ถือหุ้น และการจัดการภายในองค์กร ทั้งนี้โครงสร้างผู้ถือหุ้น ต้องระบุความเกี่ยวข้องกับผู้บริหารบริษัทหากเป็นญาติฝ่ายไหนก็ตาม
4. รายงานประจำปี ( แบบ 56-2 ) ภายใน 120 วัน นับแต่วันสิ้นสุดรอบบัญชี( แบบ 56-2 ) ก็คล้าย  (แบบ 56-1)  เพียงแต่รายละเอียดน้อยกว่า ซึ่งข้อมูลทั้งหมดตลาดหุ้นก็ให้ส่งทั้งภาษาไทย และภาษาอังกฤษเสียด้วยครับ ใครถนัดภาษาประกิตก็ขอเชิญครับ

การเปิดเผยข้อมูลตามระยะเวลาอื่นๆ 
1. รายงานการใช้เงินจากการเพิ่มทุน ส่งทุก 6 เดือนตามปฏิทิน โดยให้นำส่งภายใน 30 วัน นับแต่สิ้นเดือนมิถุนายนและธันวาคม 
2. แบบแสดงรายงานการกระจายการถือหุ้นส่งภายใน 14 วัน นับแต่วันสุดท้ายที่กฏหมายกำหนดให้บริษัทต้องจัดประชุมสามัญผู้ถือหุ้นประจำปี 
3. รายงานการประชุมผู้ถือหุ้น (ทั้งสามัญและวิสามัญ)ภายใน 14 วัน นับแต่วันสิ้นสุดการประชุม ถ้าคุณที่อยากเป็นนักลงทุนที่ดีก็ต้องรู้ข้อมูลหล่านี้ ทั้งงบการเงิน และอ่าน แสดงรายการข้อมูลประจำปี (แบบ 56-1) แต่ถ้าไม่เป็นนักลงทุนแบบเน้นคุณค่า มากพอก็จะมีอีกหลายแบบ ได้แก่
VI (Variety Investment)  คือลงทุนแบบผสมผสาน ก็เช่นดูข้อมูลทั้งกราฟ ประกอบกับงบการเงิน ข่าวสาร หรือที่เรียกว่าปัจจัยพื้นฐาน 
 VI (Very Insider)  คือรู้ข้อมูลภายในจึงได้เปรียบนักลงทุนคนอื่นด้วยรู้ข้อมูลข่าวสาร มักเป็นผู้บริหารบริษัทหรือผู้ใกล้ชิดกับผู้บริษัทของบริษัทนั้นๆ จึงมักช้อนซื้อหุ้นไว้ก่อนออกข่าวดี อันนี้ก็หมิ่มเหม่ผิดกฏตลาดหุ้น และผิดกฏหมายได้ง่ายๆ หรือจะว่าเข้าข่ายปั่นหุ้นก็ได้ 
 VI   หรือไวๆ ควิ๊ก คือ เข้าซื้อไว และขายไว ประมาณชื้อเช้าขายบ่าย แบบกลัวสงครามกลัวแผ่นดินไหววันรุ่งขึ้นจึงรีบขาย (ฮาๆๆๆ) 
 VI (Very Innocent)   ฟังดูดีนะ บริสุทธิ์ อินโนเซ้น เป็นนักลงทุนแบบซื้อหุ้นตามกระแสข่าว มีความรู้ความเข้าใจในกิจการเพียงผิวเผิน กลุ่มนี้มักไม่กล้าขายหุ้น เพราะซื้อหุ้นแพงด้วยแห่ซื้อหุ้นตามเขาพอราคาตกก็ไม่กล้าขายขาดทุน เรียกว่า หุ้นติดดอย กลุ่มนี้มักน่ามืดเวียนหัวประจำ

อ่านมาถึงตอนนี้แล้ว ว่าแต่คุณเป็นนักลงทุนแบบไหน ซึ่งก็ไม่ได้มนม มโน แบบเพลงยอดฮิตนะครับแบบทั้งหลายวงการตลาดหุ้นเขาว่ามา แต่ผมขอบังอาจแนะนำว่า ควรขยันหาข้อมูลจากที่กล่าวมาแล้วข้างต้น ก็จะได้เป็นนักลงทุนแบบมีคุณภาพ และสามารถทำกำไรได้ต่อเนื่องในตลาดหุ้น ที่สำคัญปลอดภัยกว่าเป็นไหนๆ
ส.ศิริวาณิช
MThai News

