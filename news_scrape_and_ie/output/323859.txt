หุ้นเปิดตลาดบวก 4.36 จุดแตะที่ระดับ 1,417.43 จุด ด้วยมูลค่าการซื้อขาย 1,298.35 ล้านบาท

บล.ทรีนีตี้ ระบุดัชนีหุ้นไทยวันนี้ คงเคลื่อนไหวผันผวนในกรอบแคบๆ เพราะนักลงทุนยังติดตามการกำหนดวันเลือกตั้งใหม่ ภายหลังการหารือของคณะกรรมการการเลือกตั้ง หรือ กกต. กับเหล่าพรรคการเมืองในวันนี้ โดยดัชนีอาจตอบรับในเชิงบวก หากสามารถกำหนดวันเลือกตั้งได้ อย่างไรก็ดี การปรับตัวขึ้นของตลาด ยังมีประเด็นการพิจารณาคำร้องของศาลรัฐธรรมนูญเกี่ยวกับการย้ายนายถวิล เปลี่ยนศรี โดยในกรณีที่ศาลฯอนุญาตให้มีการเลื่อนการชี้แจงออกไป จะส่งผลให้ดัชนีหุ้น (SET Index) ยังอยู่ในภาวะ overhang ต่อไป จนถึงเดือนพฤษภาคม ซึ่งเป็นช่วงสุดท้าย สำหรับการพิจารณาคดีความต่าง ๆ ของนายกฯ
นอกจากนี้ บล.ทรีนีตี้มองว่าตลาดอาจปรับตัวขึ้นในระยะสั้น หากมติการประชุม กนง. ในวันพรุ่งนี้มีการปรับลดดอกเบี้ยนโยบาย ซึ่งตลาดคาดการณ์ว่ามติคณะกรรมการนโยบายการเงิน ธนาคารแห่งประเทศไทย หรือ กนง. จะคงที่ระดับ 2%
ในขณะที่เงินทุนต่างชาติยังไหลเข้ามาอีก พร้อมแนะนำกลยุทธ์การลงทุน แนะนำสะสมหุ้น 10 บริษัทตามบทวิเคราะห์ Big Picture หรือกลุ่มที่กำลังได้รับอานิสงส์จาก Fund flow ให้แนวรับ 1,408-1,403 แนวต้าน 1,420 จุด
MThai News
