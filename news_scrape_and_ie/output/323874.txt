“เอเซียพลัส” ชี้ลดการลงทุนหุ้นกลุ่มธนาคารพาณิชย์ แต่ยังชอบ BBL, TISCO ตัวแทนธนาคารฯใหญ่ และเล็ก พื้นฐานแกร่งปันผลงาม

บล.เอเซีย พลัส วิเคราะห์ว่า หลังการศึกษาธนาคารพาณิชย์ 10 แห่ง ประกาศกำไรสุทธิไตรมาส 1 ปี 2557 เท่ากับ 5.03 หมื่นล้านบาท สูงเกินคาด 4.3% โดยเติบโต 11.0%(เทียบไตรมาส 4 ปี 2556 หรือไตรมาสก่อน) แต่ยังลดลงเล็กน้อย 1.4% (เทียบไตรมาสเดียวกันปีก่อน) โดยมีตัวช่วยจากการลดลงของค่าใช้จ่ายสำรองหนี้ฯ ถึง 20.3% ดีกว่าคาด  ด้วยหนี้สูญและหนี้สงสัยจะสูญต่อเงินสินเชื่อ (Credit cost )เฉลี่ย 0.83% ลดลงจาก 0.105% ในไตรมาส 4 ปี 2556
สวนทางกับหนี้สงสัยจะสูญ (NPL) ที่เพิ่มขึ้นกว่า 1.27 หมื่นล้านบาท มาที่ 2.55% ของสินเชื่อรวม  บวกกับการลดลงของค่าใช้ จ่ายดำเนินงาน 8.9%จากไตรมาส 4 หลังพ้นช่วงฤดูกาล ช่วยหนุนกำไรจากการดำเนินงานเติบโต 8.7% (เทียบไตรมาสก่อน) ตามคาด
ทั้งนี้ ธ.พ. ที่แสดงการเติบโตของ กำไรสุทธิไตรมาส 1 ปี 2557 ที่โดดเด่นสุดในไตรมาสนี้ ได้แก่ BAY, KBANK, BBL, TISCO และ SCB  เนื่องจากภาระการตั้งสำรองหนี้ฯ ที่ลดลง (BAY, TISCO, SCB)และการลดลงของค่าใช้จ่ายดำเนินงาน (BBL, KBANK, SCB, BAY) ส่วน ธนาคารพาณิชย์ที่เหลือ ล้วนแสดงการลดลงของกำไรสุทธิ โดย 3 อันดับแรก คือ KKP (สำรองหนี้ฯ เพิ่ม บวกกับรายได้จากธุรกิจหลักยังอ่อนแอ), KTB (ไม่มีการบันทึกรายได้พิเศษและเงินปันผลจากกองทุนวายุภักษ์) และ TCAP (รายได้จากธุรกิจหลักยังอ่อนแอ NIM หดตัว)
สำหรับภาพรวมสินเชื่อเห็นการเพิ่มขึ้นเพียง 0.6% จากไตรมาสก่อน แต่ยังเติบโต 8.7% (เทียบไตรมาสเดียวกันปีก่อน) ดีกว่าคาดเล็กน้อย เป็นการเติบโตรายไตรมาสที่ต่ำสุดในรอบ 5 ปีที่ผ่านมา แต่ถือว่ายังสอดคล้องกับคาดการณ์การเติบโตของสินเชือสุทธิปี 2557 ที่ฝ่ายวิจัยประเมินไว้ 6.5% (เทียบไตรมาสเดียวกันปีก่อน)โดยรายได้ดอกเบี้ยสุทธิลดลง 1.4% จากไตรมาสก่อน อีกทั้งยังเห็น
การลดลงของรายได้พิเศษจากรายได้ดอกเบี้ยรับจากการปรับโครงสร้างหนี้ที่ ธนาคารฯหลายแห่งบันทึกเข้ามาในไตรมาส 4 ปี 2556 ผนวกกับในช่วงกลางเดือน มี.ค.2557 ธนาคารส่วนใหญ่มีการปรับลดอัตราดอกเบี้ยเงินฝาก-กู้ ลงทั้ง 2 ด้าน ทำให้เกิดผลกระทบระยะสั้นต่อ NIM ซึ่งปรับตัวลดลง 0.10% มาที่ 2.96% ด้านรายได้ค่าธรรมเนียมฯ ปรับตัวลดลง 2.0% จากไตรมาสก่อน สอดคล้องกับธุรกรรมสินเชื่อและภาวะตลาดทุนที่ชะลอตัว อีกทั้งไม่มีดีลใหญ่ๆ เข้ามาเช่นในไตรมาส 4 ปี 2556
ฝ่ายวิจัยให้น้ำหนักการลงทุนน้อยกว่าตลาด เน้นลงทุนเมื่ออ่อนตัว  ยังชอบ BBL, TISCO  โดยการปรับตัวขึ้นมาของดัชนีกลุ่มฯ กว่า 16% ตั้งแต่ต้นปีถึงปัจจุบัน ถือเป็นโอกาสการขายทำกำไร และทยอยเข้าลงทุนเมื่อราคาหุ้นผ่านการปรับ ฐาน โดยยังชอบ  BBL (ราคาเหมาะสม 197 บาท) และ TISCO (ราคาเหมาะสม 47.31 บาท)  ซึ่งเป็นตัวแทนของกลุ่ม ธนาคารฯใหญ่และเล็กที่มีพื้นฐานแข็งแกร่ง และปันผลงาม ขณะที่หุ้นธนาคาร.ต่างประเทศที่น่าสนใจ ได้แก่ ธนาคารฯยุโรปและญี่ปุ่น เนื่องจากยังมีค่า PBV (ราคาหุ้นปัจจุบัน ต่อมูลค่าทางบัญชี) และ PER(ราคาหุ้น ต่อ กำไรต่อหุ้น) ปี2557 อยู่ในระดับต่ำ
MThai News
