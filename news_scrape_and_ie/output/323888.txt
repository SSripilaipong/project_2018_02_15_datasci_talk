ก.ล.ต. จับมือตลาดหลักทรัพย์แห่งประเทศไทย สำนักงานสวทช. สมาคมหน่วยบ่มเพาะธุรกิจและอุทยานวิทยาศาสตร์ไทย สมาคมไทยผู้ประกอบธุรกิจเงินร่วมลงทุน ชมรมวาณิชธนกิจ ผู้สอบบัญชีที่เข้าร่วมโครงการ และสมาพันธ์สมาคมภาพยนตร์แห่งชาติ ผุดโครงการ “หุ้นนวัตกรรมและสร้างสรรค์ ความภูมิใจของไทย” ดันธุรกิจกลุ่มนวัตกรรมและสร้างสรรค์เข้าตลาดหุ้น

นายวรพล โสคติยานุรักษ์ เลขาธิการ ก.ล.ต. กล่าวว่าโครงการ หุ้นนวัตกรรมและสร้างสรรค์ ความภูมิใจของไทย มุ่งหวังจะเป็นการจุดประกายให้ธุรกิจที่เสนอสินค้าและบริการโดยอาศัยการวิจัยพัฒนา วิทยาศาสตร์ เทคโนโลยี และนวัตกรรม รวมถึงธุรกิจที่ใช้องค์ความรู้ ภูมิปัญญาท้องถิ่น ศิลปวัฒนธรรม เช่น อุตสาหกรรมพลังงานทดแทน อุตสาหกรรมซอฟต์แวร์ อุตสาหกรรมภาพยนตร์ คอนเทนต์และแอนิเมชั่น เป็นต้น ให้หันมาสนใจและเห็นโอกาสในการเข้าถึงแหล่งเงินทุนจากตลาดทุน โดยการสนับสนุนให้ผู้ประกอบการมีความรู้ความเข้าใจเกี่ยวกับการระดมทุนและการเตรียมความพร้อมก่อนระดมทุน เพื่อนำ ศาสตร์และศิลป์ มาใช้สร้างสรรค์ผลงานด้วยการผลิตสินค้าและบริการที่สร้างคุณค่าหรือมูลค่าเพิ่ม และเป็นฐานสำคัญในการขับเคลื่อนเศรษฐกิจ
ส่วนนายชนิตร ชาญชัยณรงค์ รองผู้จัดการ สายงานผู้ออกหลักทรัพย์และบริษัทจดทะเบียน ตลาดหลักทรัพย์แห่งประเทศไทย กล่าวว่า Innovation และ Creativity สร้างความได้เปรียบในการแข่งขันและโอกาสทางธุรกิจให้แก่ผู้ประกอบการ ซึ่งการสนับสนุนกลุ่มผู้ประกอบการดังกล่าวให้มีโอกาสเติบโตและเข้าถึงแหล่งระดมทุนเป็นภารกิจที่ตลาดหลักทรัพย์ฯ และตลาดหลักทรัพย์ เอ็ม เอ ไอดำเนินการอย่างต่อเนื่อง โครงการของสำนักงาน ก.ล.ต. ในครั้งนี้ถือว่ามีส่วนช่วยสนับสนุนและพัฒนาผู้ประกอบการให้มีความพร้อมในการเข้าระดมทุนมากยิ่งขึ้น ซึ่งตลาดหลักทรัพย์ฯ มีความยินดีที่จะให้ความร่วมมือและสนับสนุนโครงการนี้อย่างเต็มที่
ทั้งนี้นายวีระศักดิ์ โควสุรัตน์ เลขาธิการสมาพันธ์สมาคมภาพยนตร์แห่งชาติ กล่าวว่า สมาพันธ์ฯรู้สึกเป็นเกียรติและยินดีที่ได้เห็นตลาดทุนไทย และสำนักงาน ก.ล.ต. ให้การต้อนรับ กลุ่มอุตสาหกรรมสร้างสรรค์ ซึ่งจากงานสำรวจวิจัยล่าสุดในไทยที่มีอยู่ชี้ให้เห็นว่า มูลค่ารายได้รวมของอุตสาหกรรมหมวดภาพยนตร์ มีสูงถึง 26,992 ล้านบาท อุตสาหกรรมเพลงและคาราโอเกะมีสูงถึง 12,397 ล้านบาท อุตสาหกรรมเกมนั้นยิ่งสูงถึง 32,499 ล้านบาท ส่วนแอนิเมชั่น ซึ่งมีฐานที่จะเติบโตได้อีกมาก เพิ่งจะเริ่มต้นด้วยมูลค่า 5,623 ล้านบาท ดังนั้น ภายใต้ยุคของทีวีดิจิตอลและเทคโนโลยี 3G สู่ 4G อุตสาหกรรมสร้างสรรค์ ข้างต้น จะยิ่งทวีความสำคัญทั้งในเชิงมูลค่าและคุณค่า

MThai News
