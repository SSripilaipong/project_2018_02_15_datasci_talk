“ไทยแอร์เอเชีย เอ็กซ์”ประเดิมบินตรงสู่เกาหลี 17 มิ.ย. ก่อนเปิดเส้นทางนาริตะ-กรุงโตเกียว และโอซาก้า ประเทศญี่ปุ่น มั่นใจผู้โดยสารชาวเกาหลีล้นหลาม

นายนัดดา บูรณศิริ ประธานเจ้าหน้าที่บริหาร สายการบินไทย แอร์เอเชีย เอ็กซ์ กล่าวในโอกาสเปิดตัวบริการ  “ไทยแอร์เอเชีย เอ็กซ์”สายการบินราคาประหยัดในเส้นทางบินระยะไกล ประเดิมเส้นทางบินตรงสู่เกาหลีใต้ทุกวัน จากท่าอากาศยานดอนเมืองไปยังท่าอากาศยานอินชอน กรุงโซล เริ่มตั้งแต่ 17 มิ.ย.57 เป็นต้นไป โดยจะเปิดให้จองตั๋วโดยสารได้ตั้งแต่วันที่ 23 เม.ย.2557 จากนั้น ไทย แอร์เอเชีย เอ็กซ์ เ ตรียมจะเปิดเที่ยวบินตรงสู่ท่าอากาศยานนาริตะ กรุงโตเกียว และท่าอากาศยานคันไซ เมืองโอซาก้า ประเทศญี่ปุ่น  เป็นลำดับต่อไปในเร็วๆนี้
โดยไทยแอร์เชีย เอ็กซ์ ให้บริการด้วยเครื่องแอร์บัส เอ330-300 ที่เป็นเครื่องบินขนาดใหญ่ขึ้นกว่าที่ไทยแอร์เอเชียให้บริการอยู่ในปัจจุบัน เพื่อบินปลายทางใหม่ที่ไกลขึ้นกว่าเดิม พิสัยการบิน 4 ชั่วโมงจากท่าอากาศยานดอนเมือง ขณะที่นำเสนอบัตรโดยสารในราคาประหยัด ทั้งนี้มั่นใจว่าการมีไทย แอร์เอเชีย เอ็กซ์ จะทำให้เครือข่ายการบินของแอร์เอเชียแข็งแกร่งยิ่งขึ้น “มั่นใจว่าผู้โดยสารจะตอบรับเส้นทางบินนี้อย่างดี โดยในปีที่แล้วนักท่องเที่ยวชาวเกาหลีใต้เดินทางมาไทยกว่า 1.3 ล้านคน นับเป็น 1 ใน 5 ชาติที่เดินทางมาเที่ยวไทยสูงที่สุด
นายนัดดา ยังกล่าวว่า ด้วยเหตุที่คนไทยเดินทางโดยไม่ต้องขอวีซ่า กรุงโซลจึงเป็นอีกหนึ่งจุดหมายปลายทางที่คนไทยสามารถเที่ยวได้ง่าย โดยปีที่แล้วมีคนไทยเดินทางไปท่องเที่ยวกว่า 400,000 คน เชื่อว่าตลาดนี้จะยังเติบโตต่อไปอย่างแน่นอน
MThai News
