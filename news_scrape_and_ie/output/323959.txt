ครม.รักษาการเห็นชอบต่ออายุรถไฟ-รถเมล์ฟรีอีก 3 เดือน ลดค่าครองชีพให้ประชาชน ไฟเขียว “วีระชัย” นั่งทูตกรุงเฮก ต่ออีก 1 ปี

วันที่ 22 เม.ย. ร.ท.หญิง สุณิสา เลิศภควัต รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี(ครม.) เห็นชอบหลักการขยายเวลามาตรการรถไฟฟรี รถเมล์ฟรี ออกไปอีก 3 เดือน ตั้งแต่วันที่ 1 พ.ค. – 31 ก.ค.57 ตามที่กระทรวงการคลังเสนอ และเสนอขอความเห็นชอบจากคณะกรรมการการเลือกตั้ง เพื่อให้เป็นไปตามรัฐธรรมนูญแห่งราชอาณาจักรไทย พ.ศ. 2550 มาตรา 181 (2) เพื่อลดค่าครองชีพของประชาชน
นอกจากนี้ ที่ประชุมคณะรัฐมนตรี มีมติเห็นชอบแต่งตั้ง นายสมชาย โรจน์รุ่งวศินกุล ให้ดำรงตำแหน่งผู้ว่าการการไฟฟ้านครหลวง (กฟน.) ในอัตราค่าตอบแทนคงที่เดือนละ 450,000 บาท ตามที่กระทรวงมหาดไทย (มท.) เสนอ ทั้งนี้ ตั้งแต่วันที่ 24 มกราคม 2557 เป็นต้นไป ที่ประชุมคณะรัฐมนตรี มีมติ ต่ออายุราชการ นายวิทยา ผิวผ่อง ผู้ว่าราชการ จ.พระนครศรีอยุธยา เป็นครั้งที่ 2 ตั้งแต่วันที่ 7 เมษายน ถึงวันที่ 30 กันยายน และยังเห็นชอบให้ต่อเวลาการดำรงตำแหน่งของนายวีรชัย พลาศรัย เอกอัครราชทูต ณ กรุงเฮก ประจำเนเธอร์แลนด์ต่อไปอีก 1 ปี ตั้งแต่วันที่ 26 พฤษภาคม 2557 ถึงวันที่ 25 พฤษภาคม 2558

MThai News
