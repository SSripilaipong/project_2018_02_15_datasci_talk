“รมว.พาณิชย์” เผยครม. อนุมัติเซ็น MOU ซื้อขายข้าวจีทูจีไทย-ฟิลิปปินส์ ต่ออีก 3 ปี คาดว่าปีนี้จะสั่งข้าวประมาณ 1.4 ล้านตัน

นายนิวัฒน์ธำรง บุญทรงไพศาล รองนายกรัฐมนตรีและรมว.พาณิชย์ เปิดเผยว่า ที่ประชุมอนุมัติให้ต่ออายุบันทึกความตกลงว่าด้วยการซื้อขายข้าวระหว่างรัฐบาลไทยกับรัฐบาลฟิลิปปินส์ต่อไปอีก 3 ปี ตั้งแต่ปี 2557 – 2559 โดยทั้งสองประเทศตกลงที่จะซื้อขายข้าวระหว่างกันในจำนวนไม่เกิน 1 ล้านตันต่อปี โดยมีเงื่อนไขให้ขึ้นอยู่กับอุปสงค์ของตลาด สถานการณ์การผลิตข้าวของแต่ละประเทศ และราคาตลาดระหว่างประเทศที่มีการซื้อขายจริงต่อไป
นอกจากนั้นสำนักงานคณะกรรมการพัฒนาการเศรษฐกิจและสังคมแห่งชาติ (สศช.) ยังได้เสนอความเห็นต่อที่ประชุมอีกว่า การจัดทำบันทึกความตกลงดังกล่าว จะเป็นโอกาสให้ไทยที่จะขายข้าวให้กับฟิลิปปินส์แบบจีทูจี รวมถึงการเข้าร่วมประมูลซื้อข้าวของฟิลิปปินส์ตามข้อกฎหมายได้ โดยคาดว่าในปีนี้ฟิลิปปินส์จะนำเข้าข้าว ประมาณ 1.4 ล้านตันอีกด้วย
นายนิวัฒน์ธำรง ยังเปิดเผยถึงแนวทางการขอใช้งบกลาง ประจำปี 2557 รายการเงินสำรองจ่าย เพื่อกรณีฉุกเฉินหรือจำเป็น เพื่อนำมาจ่ายให้กับชาวนาที่ยังไม่ได้รับเงินจากโครงการรับจำนำข้าว อีก 40,000 ล้านบาท ตามข้อเสนอของสมาคมชาวนา ว่า กระทรวงพาณิชย์และกระทรวงการคลังได้ข้อสรุปร่วมกันแล้วว่าเวลานี้จะยังไม่มีการดำเนินการของบประมาณก้อนใหม่จนกว่าจะมีการใช้คืนเงินก้อนเก่าจำนวน 20,000 ล้านบาทให้หมดเสียก่อน โดยในเดือน มี.ค.ที่ผ่านมา กระทรวงพาณิชย์สามารถขายข้าวและนำเงินคืนสำนักงบประมาณไปแล้ว จำนวน 10,000 ล้านบาท และในช่วงเดือน เม.ย. – พ.ค. คาดว่าจะหาเงินได้อีกเดือนละ 5,000 ล้านบาท ดังนั้นความเป็นไปได้ที่จะขออนุมัติใช้เงินก้อนใหม่นั้นจะเกิดขึ้นภายในปลายเดือน พ.ค. เป็นอย่างน้อย
MThai News
