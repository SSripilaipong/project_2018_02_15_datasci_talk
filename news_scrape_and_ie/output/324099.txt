หุ้นเปิดตลาดปรับตัวเพิ่มขึ้น 3.71 จุด คาดช่วงเช้าปรับขึ้นตามแรงซื้อต่างชาติ โดยเฉพาะกลุ่มแบงก์ สื่อสาร

นายชัยพร น้อมพิทักษ์เจริญ ผู้ช่วยกรรมการอำนวยการ สายงานวิจัยลูกค้าบุคคล บล.บัวหลวง กล่าวว่า ตลาดหุ้นไทยเช้านี้คาดว่า ทรงตัวหรืออาจปรับตัวขึ้น เนื่องจากเม็ดเงินต่างชาติยังคงไหลเข้าเอเชียอย่างต่อเนื่องเป็นสัปดาห์ที่ 3 แม้การเมืองยังไม่มีความคืบหน้าสำคัญ โดยวันนี้ต้องติดตามข่าวศาลรัฐธรรมนูญจะพิจารณาคำร้องของน.ส.ยิ่งลักษณ์ ชินวัตร นายกรัฐมนตรีที่ขอเลื่อนการชี้แจงข้อกล่าวหาโยกย้ายนายถวิล เปลี่ยนศรี จากตำแหน่งเลขาธิการ สภาความมั่นคงแห่งชาติ(สมช.) โดยตลาดหุ้นไทยเช้าวันนี้ (23 เม.ย.) เปิดทำการเมื่อเวลา 10.00 น. ดัชนีปรับตัวเพิ่มขึ้น 3.71 จุดแตะที่ระดับ 1,418.76 จุด ด้วยมูลค่าการซื้อขาย 1,452.67 ล้านบาท
ขณะที่ภาพการลงทุนโดยรวมของตลาดฯถูกหนุนด้วยเงินทุนไหลเข้า (Fund Flow) จากต่างชาติ และคงเลือกเฉพาะหุ้นขนาดใหญ่ นำโดยกลุ่มแบงก์ กลุ่มสื่อสาร และ SCC ส่วน Flow ในประเทศก็คงจะไหลเข้ามาที่หุ้นขนาดกลาง-เล็ก ทั้งนี้ ประเมินแนวรับที่ 1,408 จุด และแนวต้านที่ 1,420-1,424 จุด โดยแนะนำเลือกเล่นหุ้นเป็นรายตัว โดยเลือกเล่นหุ้นขนาดกลางที่มีโอกาสผลงานโดเด่น (Outperform) และหุ้นที่ระยะ 6 เดือนแรกไม่ได้รับแรงกระทบจากเศรษฐกิจ และราคายังไม่แพง
MThai News
