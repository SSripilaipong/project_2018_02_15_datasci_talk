กสท.เสนอราคาคูปองทีวีดิจิตอล 1,000 บาท เตรียมข้อมูลเข้าที่ประชุม กทปส. รอชี้ขาดเดือนพ.ค. ก่อนแจก22.8 ล้านครัวเรือน

แหล่งข่าวจากคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เผย กสทช.ได้มีการเคาะราคาคูปองทีวีดิจิตอลเรียบร้อยแล้ว จากการประชุมนัดพิเศษของคณะกรรมการกิจการกระจายเสียงกิจการโทรทัศน์ (กสท.) เมื่อวานนี้ (22 เม.ย.2557) โดยที่ประชุมมีมติว่ายังไม่ให้มีการเปิดเผยต่อประชาชน แต่ในเบื้องต้นราคาคูปองจะอยู่ที่ราว 1, 000 บาท ต่อครัวเรือน
เนื่องด้วยต้องรอนำเสนอเข้าคณะกรรมการกองทุนวิจัยและพัฒนากิจการกระจายเสียง กิจการโทรทัศน์และกิจการโทรคมนาคมเพื่อประโยชน์สาธารณะ (กทปส.) เพื่อพิจารณาก่อน ซึ่งคาดว่าเป็นการประชุมนัดพิเศษ และจากนั้นจะนำเข้าเสนอต่อบอร์ดกสทช.ที่จะมีการประชุมอีกครั้งในวันที่ 14 พ.ค.2557 ซึ่งคาดว่าภายหลังได้ข้อสรุปที่ชัดเจนจะสามารถประชาสัมพันธ์ให้กับประชาชนได้รับทราบ และเริ่มกระจายคูปองได้ภายในเดือนมิ.ย.-ก.ค.นี้
สำหรับการกระจายคูปองดังกล่าว ทางกสทช.จะร่วมมือกับไปรษณีย์ไทยในการจัดส่งคูปองให้ถึงบ้านของประชาชนตามชื่อและที่อยู่จริงตามกรมการปกครองเพื่อให้ได้ข้อมูลตามข้อเท็จจริง โดยเฟสแรกจะดำเนินการจัดส่งคูปองได้จำนวน 22.8 ล้านครัวเรือน

MThai News

