กรมธุรกิจพลังงาน(ธพ.)คุมเข้มการใช้แอลพีจีภาคขนส่งใกล้ชิด หลังราคาแก๊สครัวเรือนเดือนพ.ค.สูงกว่าขนส่งถึง 1.25 บาทต่อกก. เตือนประชาชนอย่านำถังแอลพีจีครัวเรือนไปเติมปั๊มแก๊สผิดกฏหมายแรงติดคุกไม่เกิน10ปีปรับไม่เกิน1แสนบาท

นายสมนึก บำรุงสาลี อธิบดีกรมธุรกิจพลังงาน(ธพ.) เปิดเผยภาพรวมการใช้น้ำมันเชื้อเพลิงเดือนมี.ค.57 พบว่ากลุ่มเบนซินมีการใช้22.41 ล้านลิตรต่อวัน เพิ่มขึ้น 0.16% จากเดือนก.พ.และหากเทียบกับช่วงเดียวกันของปีก่อนลดลง 0.35% ส่วนดีเซลลดการใช้ลงจากเดือนก.พ. 2.21% อยู่ที่59.28 ล้านลิตรต่อวันและลดลงจากช่วงเดียวกันของปีก่อน 3.59% ซึ่งสาเหตุสำคัญน่าจะมาจากภาวะเศรษฐกิจที่ชะลอตัวและอีกส่วนหนึ่งหันไปใช้ก๊าซธรรมชาติสำหรับยานยนต์หรือNGV
สำหรับการใช้แอลพีจี(ก๊าซหุงต้ม)เดือนมี.ค.อยู่ที่ 19.58 ล้านกิโลกรัมต่อวันเพิ่มขึ้นจากเดือนก.พ.57 เป็น0.53% แต่ลดลงจากช่วงเดียวกันของปีก่อน5.27% โดยการใช้เดือนมี.ค.เป็นการเพิ่มขึ้นของภาคปิโตรเคมี 9.65% อยู่ที่ 5.26 ล้านกิโลกรัมต่อวันและส่วนภาคครัวเรือนลดลง 9.71% อยู่ที่ 5.92 ล้านกก.ต่อวันและภาคอุตสาหกรรมลดลง0.43% อยู่ที่1.62 ล้านกก.ต่อวัน
ทั้งนี้ราคาแอลพีจีภาคครัวเรือนปัจจุบันราคาอยู่ที่ 22.13 บาทต่อกก. ขณะที่ขนส่งอยู่ที่ 21.38 บาทต่อกก.และวันที่ 1 พ.ค. แอลพีจีครัวเรือนจะต้องปรับขึ้นอีกกก.ละ50 สตางค์ซึ่งจะทำให้ราคาแอลพีจีครัวเรือนต่างจากขนส่งถึง 11.25 บาทต่อกก. ซึ่งราคาดังกล่าวอาจจะจูงใจให้เกิดการใช้ผิดประเภทได้ดังนั้นธพ.จึงได้ส่งเจ้าหน้าที่เพื่อติดตามใกล้ชิดโดยขอเตือนผู้ประกอบการโรงบรรจุที่หากมีการนำแอลพีจีไปใช้ผิดประเภท รวมถึงประชาชนทั่วไปที่นำถังแอลพีจีครัวเรือนไปเติมปั๊มแก๊สจะมีความผิดตามกฏหมายคือจำคุกไม่เกิน10ปีปรับไม่เกิน 1แสนบาท
MThai News
