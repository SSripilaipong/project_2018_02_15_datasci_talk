“กิตติรัตน์ ณ ระนอง ” เผย รัฐบาลอยู่ระหว่างพิจารณาขึ้น VAT เป็น 10% หรือไม่หลังครบระยะเวลาลดภาษี 7% เดือน ก.ย.นี้

นายกิตติรัตน์ ณ ระนอง รักษาการรองนายกรัฐมนตรี และรัฐมนตรีว่าการกระทรวงการคลัง กล่าวว่า ขณะนี้รัฐบาลอยู่ระหว่างการพิจารณาการขึ้นภาษีมูลค่าเพิ่ม (VAT) เป็น 10% จากปัจจุบันที่ได้มีการปรับลดภาษีมูลค่าเพิ่มตามพระราชกฤษฎีกา ให้เหลืออยู่ที่ 7% ซึ่งจะครบกำหนดสิ้นสุดการลดภาษีในช่วงเดือน ก.ย. 2557รัฐบาลกำลังพิจารณาเรื่อง VAT ในวันนี้ ซึ่งที่ประชุมยังไม่มีความชัดเจนว่าจะทำอย่างไร ซึ่งถ้าหากพิจารณาคงต้องยื่นเรื่องให้ กกต. เป็นผู้อนุมัติว่าจะทำได้หรือไม่ ทั้งในส่วนของกรณีที่จะต่ออายุ หรือไม่ต่ออายุ
นายกิตติรัตน์ ยังกล่าวถึงกรณีที่บริษัท มูดี้ส์ ซึ่งเป็นบริษัทจัดอันดับBAA1 ทั้งตราสารหนี้ ระบุว่ามีโอกาสที่ประเทศไทยอาจจะถูกปรับลดความน่าเชื่อถือลงหากการขยายตัวทางเศรษฐกิจในปีนี้โตต่ำกว่า 3% ซึ่งหวังว่าความคลี่คลายทางการเมืองน่าจะเกิดขึ้นได้โดยเร็ว เพราะหากล่าช้าจะส่งผลกระทบต่อเศรษฐกิจอย่างรุนแรง โดยมูดี้ส์ได้จัดอันดับความน่าเชื่อถือของไทยอยู่ในระดับ BAA1 ทั้งตราสารหนี้ในประเทศและต่างประเทศ
“มูดี้ส์ยังระบุว่า ในช่วง 12-18 เดือนข้างหน้าแทบจะมองไม่เห็นว่าประเทศไทยจะมีโอกาสที่จะถูกปรับอันดับเพิ่มขึ้น ภายหลังจากที่สถานการณ์การเมืองยังไม่สงบในขณะนี้ และเสี่ยงที่จะมีโอกาสปรับลดลงหากการขยายตัวทางเศรษฐกิจต่ำกว่าที่คาด หาก GDP ในปี 57-58 โตได้ต่ำกว่า 3% ก็มีความเป็นไปได้ที่ไทยจะถูกปรับลดอันดับความน่าเชื่อถือของประเทศลง ” นายกิตติรัตน์ กล่าว
MThai News
