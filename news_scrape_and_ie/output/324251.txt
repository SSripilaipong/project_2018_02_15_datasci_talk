คลังเผยจัดเก็บรายได้ 6 เดือนแรกต่ำกว่าเป้า 20,828 ล้านบาท แต่หากสถานการณ์การเมืองคลี่คลายเร็ว ครึ่งปีหลังจะจัดเก็บรายได้เพิ่มขึ้น

นายสมชัย สัจจพงษ์ ผู้อำนวยการสำนักงานเศรษฐกิจการคลัง(สศค.) เปิดเผยว่า ภาวะเศรษฐกิจที่ชะลอตัวเริ่มส่งผลกระทบต่อการจัดเก็บรายได้ โดยในช่วงครึ่งแรกของปีงบประมาณ 2557(ต.ค.56-มี.ค.57) รัฐบาลจัดเก็บรายได้สุทธิทั้งสิ้น 935,921 ล้านบาท ต่ำกว่าเป้าหมาย 20,828 ล้านบาท เนื่องจากภาษีที่จัดเก็บจากฐานการค้าระหว่างประเทศ ได้แก่ ภาษีมูลค่าเพิ่มจากการนำเข้า และอากรขาเข้าจัดเก็บได้ต่ำกว่าเป้าหมาย โดยในในเดือน มี.ค.57 รัฐบาลจัดเก็บรายได้สุทธิ 129,363 ล้านบาท ต่ำกว่าประมาณการ 19,838 ล้านบาท หรือ 13.3%(ต่ำกว่าเดือนเดียวกันปีที่แล้ว 13.8%)ส่งผลให้ในช่วงครึ่งแรกของปีงบประมาณ 2557 รัฐบาลจัดเก็บรายได้สุทธิ 935,921 ล้านบาท ต่ำกว่าประมาณการ 20,828 ล้านบาท หรือ 2.2% (ต่ำกว่าช่วงเดียวกันปีที่แล้ว 4.3%)
“การจัดเก็บรายได้ของรัฐบาลในช่วงครึ่งปีแรกของปีงบประมาณ 2557 ได้รับผลกระทบจากปัจจัยภาวะเศรษฐกิจที่ชะลอตัว โดยมีสาเหตุส่วนหนึ่งจากสถานการณ์การเมืองที่ยืดเยื้อ แต่หากสถานการณ์การเมืองคลี่คลายโดยเร็ว ประกอบกับการคาดว่าเศรษฐกิจไทยในช่วงครึ่งหลังของปีจะฟื้นตัวขึ้น โดยเฉพาะการค้าระหว่างประเทศจะเป็นปัจจัยบวกเพิ่มการจัดเก็บรายได้ในช่วงที่เหลือของปี” นายสมชัย กล่าว
สำหรับภาษีที่จัดเก็บจากฐานการอุปโภคบริโภค โดยเฉพาะภาษีน้ำมันและภาษีสรรพสามิตรถยนต์ยังจัดเก็บได้ต่ำกว่าเป้าหมาย ซึ่งเป็นผลจากการขยายระยะเวลาปรับลดภาษีน้ำมันดีเซล เพื่อช่วยเหลือค่าครองชีพของประชาชน และอุปสงค์รถยนต์ในประเทศที่ชะลอตัวลง นอกจากนี้ภาษีเงินได้บุคคลธรรมดาก็จัดเก็บได้ต่ำกว่าเป้าหมายด้วย เนื่องจากผลกระทบของการปรับลดอัตราภาษีที่สูงกว่าคาดการณ์ไว้ ประกอบกับมีการใช้สิทธิลดหย่อนภาษีจากการลงทุนในกองทุนรวมและประกันชีวิตที่เพิ่มขึ้น ขณะที่การนำส่งรายได้ของรัฐวิสาหกิจและหน่วยงานอื่นที่สูงกว่าเป้าหมายยังคงเป็นปัจจัยหนุนการจัดเก็บรายได้ของรัฐบาลในช่วงครึ่งแรกของปี
MThai News
