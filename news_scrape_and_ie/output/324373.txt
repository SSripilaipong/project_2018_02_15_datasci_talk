หุ้นเปิดตลาดเพิ่มขึ้น 0.87 จุด แรงซื้อต่างชาติมาแรงลดปัจจัยลบอื่นๆ โบรกเกอร์ชี้ ดัชนีหุ้นแกว่งขึ้นถึงปลายเดือน แนะระยะกลางถือหุ้น ระยะสั้นซื้อเก็งกำไรขายเร็ว

นายรักพงศ์ ไชยศุภรากุล นักวิเคราะห์หลักทรัพย์ บล.เคจีไอ (ประเทศไทย) มองว่าดัชนีหุ้นวันพฤหัสฯ เปิดทรงตัว หรือลบบ้าง ก่อนแกว่งตัวขึ้นต่อ แรงซื้อขึ้นจากเงินทุนต่างชาติยังคงอยู่ ท่ามกลางภาวะเศรษฐกิจโลกที่ค่อยๆฟื้นตัว การลงทุนในตลาดหุ้นเช้าวันนี้ (24 เม.ย.) เมื่อเวลา 10.00 น. ดัชนีปรับตัวเพิ่มขึ้น 0.87 จุด แตะที่ระดับ 1,424.26 จุด ด้วยมูลค่าการซื้อขาย 1,357.70 ล้านบาท
เมื่อวานนี้จีนรายงานดัชนีวัดภาคการผลิต(Flash PMI) เดือน เม.ย. เพิ่มขึ้นเท่ากับที่ตลาดคาด และยูโรโซนรายงาน (Flash PMI) สูงกว่าที่ตลาดคาด ส่วนตัวเลขฝั่งสหรัฐฯ เมื่อคืนไม่ค่อยดี (ยอดขายบ้านใหม่ต่ำกว่าคาด) แต่เชื่อภาพใหญ่ยังฟื้นตัว ด้านปัจจัยภายในเป็นไปตามคาด โดยคณะกรรมการ กนง. ตรึงดอกเบี้ยที่ 2.0% และศาล รธน. ให้นายกรัฐมนตรี เลื่อนชี้แจงกรณีคุณถวิลไปถึงวันที่ 2 พ.ค. และจะสืบพยาน 4 คนในวันที่ 6 พ.ค. เราคงมุมมองว่าคำตัดสินน่าจะมีช่วงวันที่ 10-15 พ.ค. ขณะนี้ยังไม่มีปัจจัยลบเข้าสู่ตลาด คาดดัชนีหุ้น แกว่งขึ้นถึงปลายเดือน แนะระยะกลางถือหุ้น ระยะสั้นซื้อเก็งกำไรขายเร็ว
MThai News

