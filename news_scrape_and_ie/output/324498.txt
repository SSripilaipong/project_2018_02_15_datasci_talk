กสทช.แจงจะเริ่มประมูลคลื่น 4จี จำนวน 2 ใบอนุญาต ส.ค.นี้ เคาะราคาเริ่มต้น 11,600 ล้านบาท พร้อมทำประชาพิจารณ์ก่อนสัปดาห์หน้า และเตรียมโอนย้ายลูกค้าเดิม 2G

นายฐากร ตัณฑสิทธิ์ เลขาธิการคณะกรรมการกิจการวิทยุกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) กล่าวว่า หลังจากคณะกรรมการ (บอร์ด) กสทช.มีมติรับรองรายงานการจัดทำร่างหลักเกณฑ์การเปิดประมูลคลื่นความถี่ 1800 เมกะเฮิรตซ์ หรือ 4จี จำนวน 2 ใบอนุญาตๆ ละ 12.5 เมกะเฮิรตซ์ กำหนดราคาตั้งต้น 11,600 ล้านบาท คาดว่าภายในสัปดาห์หน้าจะเริ่มเข้าสู่กระบวนการรับฟังความเห็นสาธารณะ (ประชาพิจารณ์)
ทั้งนี้ กสทช. กำหนดเวลาที่กระบวนการประมูลจะเริ่มเดือนส.ค.นี้ และต้นเดือนก.ย.จะให้ใบอนุญาตแก่ผู้ชนะการประมูล ทุกกระบวนการต้องเสร็จก่อนวันที่ 15 ก.ย.2557 ซึ่งจะสิ้นสุดมาตรการเยียวยาห้ามไม่ให้เกิดซิมดับตามประกาศของคลื่น 1800 เมกะเฮิรตซ์ ดังนั้น การโอนย้ายลูกค้าที่คงค้างของบริษัท ทรูมูฟ จำกัด และบริษัท ดิจิตอลโฟน จำกัด (ดีพีซี) ต้องเสร็จก่อนสิ้นสุดมาตรการเยียวยา
นายฐากร กล่าวว่า ตามรายงานล่าสุดของทรูมูฟและดีพีซี ปัจจุบันมีลูกค้า 2จีที่ยังอยู่ในระบบกว่า 7 ล้านราย แบ่งเป็นลูกค้าทรูมูฟ 7.1 ล้านราย แต่เป็นลูกค้าใช้งานต่อเนื่อง (แอ็คทีฟ) 3.1 ล้านราย ส่วนดีพีซีมีลูกค้าคงเหลือ 13,000 ราย ซึ่งดีพีซีเสนอให้เครื่องที่ใช้งานระบบ 2.1 กิกะเฮิรตซ์ของบริษัท แอดวานซ์ ไวรเลส เน็ตเวิร์ก (เอดับบลิวเอ็น) คาดว่าจะโอนย้ายเสร็จ เม.ย.นี้ และปิดระบบได้ส่วนทรูมูฟกำลังทำแผนการโอนย้ายลูกค้ามายัง กสทช. เพื่อเร่งโอนลูกค้าที่แอ็คทีฟจำนวน 3.1 ล้านรายไปยังทรูมูฟ เอช หรือเรียลฟิวเจอร์ เบื้องต้นคาดว่าจะโอนได้เสร็จภายในมิ.ย.นี้ และปิดระบบได้ และลูกค้าที่เหลือ 4 ล้านรายที่ไม่แอ็คทีฟ 2-3 ล้านรายเป็นลูกค้าที่ใช้เป็นซิมสำรองเติมเงินบ้าง ไม่เติมบ้าง ที่เหลือเป็นซิมแจกนักท่องเที่ยว
MThai News

