“ประธานเอเชียพลัส” ชี้เม็ดเงินต่างชาติกลับเข้ามาซื้อหุ้นไทยแล้ว 2 หมื่นล้านบาท ยังถือว่าเสี่ยงเพราะเงินที่ไหลออกช่วงก่อนหน้านี้มากกว่า ผลประกอบการบริษัทแม้จะดีแต่เป็นของปีก่อน

นายก้องเกียรติ โอภาสวงการ ประธานกรรมการบริหาร บล.เอเซีย พลัส เปิดเผยว่า ปัจจุบันต่างชาติเริ่มทยอยเข้ามาซื้อหุ้นไทยแล้ว คิดเป็นมูลค่ารวมประมาณ 2 หมื่นล้านบาท จากช่วงก่อนหน้านี้ที่มีแรงขายออกเป็นจำนวนมาก ประกอบกับมีขณะนี้เริ่มมีแรงซื้อของนักลงทุนในประเทศ จึงทำให้ดัชนีหุ้นไทยปรับตัวเพิ่มขึ้นได้ การปรับขึ้นของตลาดฯ ในรอบนี้ เนื่องจากปัญหาการเมืองในประเทศลดความร้อนแรงลง นอกจากนี้ นักลงทุนในประเทศยังเห็นว่า หุ้นไทยบางตัวมีราคาถูกแล้ว โดยเฉพาะหุ้นที่ไม่มีความเกี่ยวข้องกับปัญหาทางการเมือง
อย่างไรก็ตาม เม็ดเงินต่างชาติที่กลับเข้ามาแล้ว 2 หมื่นล้านบาทนั้น ยังคงเป็นเพียงส่วนน้อย เมื่อเทียบกับเงินที่ไหลออกไปในช่วงก่อนหน้านี้ จึงทำให้ยังคงมีความเสี่ยงอยู่ รวมทั้งแม้ผลประกอบการบริษัทจดทะเบียน (บจ.) ที่ทยอยประกาศออกมาอาจจะดี แต่ก็เป็นการสะท้อนผลการดำเนินงานในช่วงปีที่ผ่านมา ไม่ใช่สภาวะในปัจจุบัน
MThai News
