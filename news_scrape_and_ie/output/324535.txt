การไฟฟ้าฝ่ายผลิตแห่งประเทศไทย เผยสถานการณ์ใช้ไฟฟ้าในประเทศ โดยเฉพาะภาคใต้ต้องการใช้ไฟฟ้าในภาคใต้อยู่ที่ 2,543 เมกะวัตต์ แต่กำลังการผลิตในพื้นที่มี 2,300 เมกะวัตต์ หากไม่สร้างโรงไฟฟ้าใหม่ เสี่ยงไฟฟ้าดับ

นายธาตรี ริ้วเจริญ ผู้อำนวยการฝ่ายสื่อสารองค์กร การไฟฟ้าฝ่ายผลิตแห่งประเทศไทย (กฟผ.) เผยสถานการณ์พลังงานของประเทศ โดยเฉพาะในพื้นที่ภาคใต้ และชี้แจงความคืบหน้าการดำเนินงานโครงการก่อสร้างโรงไฟฟ้ากระบี่ ใช้เทคโนโลยีถ่านหินสะอาด ของ กฟผ.เพื่อแลกเปลี่ยนความเห็นระหว่างกัน โดยปัจจุบันประเทศไทยมีความต้องการใช้ไฟฟ้าเพิ่มมากขึ้น เฉลี่ย 4-5% ต่อปี โดยเฉพาะช่วงเดือนเมษายน – พฤษภาคม ของทุกปี
จากข้อมูลครั้งล่าสุดเมื่อวานนี้ (23 เมษายน 2557 ) พบว่าสภาพอากาศร้อนจัด ส่งผลให้ปริมาณการใช้ฟ้าในประเทศไทยเพิ่มสูงขึ้นจนทำลายสถิติการใช้ไฟฟ้าสูงสุดของปี 2556 คือในวันที่ 16 พฤษภาคม 2556 มีปริมาณ การใช้ไฟฟ้า จำนวน 26,598.1 เมกกะวัตต์ แต่เมื่อวันที่ 23 เมษายน ที่ผ่านมา มีปริมาณการใช้ไฟฟ้าสูงถึง 26,942.1 เมกกะวัตต์ ปริมาณเพิ่มขึ้น 344 เมกกะวัตต์ หรือ 50% ของกำลังการผลิตโรงไฟฟ้าจะนะ จ.สงขลา
ดังนั้นจึงจำเป็นที่ต้องสร้างโรงไฟฟ้าใหม่ เพื่อรองรับความต้องการใช้ไฟฟ้าที่เพิ่มมากขึ้น และทดแทนโรงไฟฟ้าเดิมที่หมดอายุการใช้งาน โดยเฉพาะพื้นที่ภาคใต้มีกำลังผลิตไฟฟ้าในระบบน้อยกว่าความต้องการใช้ไฟฟ้า จึงมีการส่งไฟฟ้าจากภาคกกลาง เพื่อให้ระบบไฟฟ้ามีความสมดุล และในอนาคตความต้องการใช้ไฟฟ้าจะมีการขายตัวเพิ่มขึ้น ตามการขยายตัวทางเศรษฐกิจ และภาคการท่องเที่ยวที่เพิ่มขึ้นต่อเนื่องทุกปี นอกจากนี้ในช่วงที่มีการหยุดซ่อมท่อก๊าซ JDA ในระหว่างวันที่ 13 มิ.ย.2557-10 ก.ค.2557 จะทำให้โรงไฟฟ้าจะนะ กำลังผลิต 700 เมกะวัตต์หายไปทันที ขณะความต้องการใช้ไฟฟ้าในภาคใต้อยู่ที่ 2,543 เมกะวัตต์ แต่กำลังการผลิตในพื้นที่มี 2,300 เมกะวัตต์ จะทำให้ไฟฟ้าขาดแคลนในช่วงพีค ตอนช่วงค่ำถึง 200 เมกะวัตต์ ซึ่งจะมีความเสียงต่อเหตุไฟฟ้าดับในพื้นที่ภาคใต้
MThai News
