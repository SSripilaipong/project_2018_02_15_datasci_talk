ส.อ.ท. เผย นักลงทุนแห่ย้ายฐานไปต่างประเทศ เพราะไม่มั่นใจนโยบายรัฐ ค้านขึ้น VAT เป็น 10%

นายสันติ วิลาสศักดานนท์ ประธานกิตติมศักดิ์สภาอุตสาหกรรมแห่งประเทศไทย หรือ ส.อ.ท. เปิดเผยกับ สำนักข่าว ไอ.เอ็น.เอ็น.ว่า ขณะนี้ภาคอุตสาหกรรมได้รับผลกระทบจากสถานการณ์ทางการเมืองที่เกิดขึ้น เนื่องจากว่าประชาชนระมัดระวังในการใช้จ่าย ทั้งนี้ ยอมรับว่า นักลงทุนบางส่วนได้ย้ายฐานการผลิตไปต่างประเทศแล้ว
เพราะยังไม่มั่นใจเกี่ยวกับนโยบายของรัฐบาล ซึ่งเป็นรัฐบาลรักษาการ ส่วนการตั้งคณะกรรมการ หรือ บอร์ดบีโอไอ ชุดใหม่ ก็ไม่แน่ใจว่า จะสามารถทำได้หรือไม่ ทั้งนี้เห็นว่าตัวเลข GDP และตัวเลขการส่งออก ที่หลายฝ่ายออกมาคาดการณ์นั้นก็อาจไม่เป็นไปตามเป้าหมาย อย่างไรก็ตาม หากประเทศไทยมีรัฐบาลชุดใหม่เข้ามาบริหารประเทศจะต้องทำงานอย่างหนักและต้องอัดฉีดเงินเข้าสู่ระบบให้เร็วที่สุด
นอกจากนี้ นายสันติ กล่าวอีกว่า ส่วนตัวไม่เห็นด้วย ที่จะมีการปรับขึ้นภาษีมูลค่าเพิ่มเป็นร้อยละ 10 เพราะจะเป็นการซ้ำเติมเศรษฐกิจไทยมากขึ้น
