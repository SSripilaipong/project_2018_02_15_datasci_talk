ทองขึ้นบาทละ 150 บาท ราคาทองขยับขึ้นบ้างแค่ช่วงสั้นๆ เพราะแรงกดดันจากตลาดจีนและเชื่อมั่นค่าเงินหยวนลดลง

สมาคมค้าทองคำประกาศราคาทองคำวันนี้ (25 เม.ย.) ปรับครั้งที่ 1  ราคาทองคำแท่ง รับซื้อบาทละ19,750.00 บาท ขายออกบาทละ 19,850.00 บาท ราคาทองรูปพรรณ รับซื้อบาทละ 19,465.44บาท ขายออกบาทละ 20,250.00 บาท ปรับขึ้นบาทละ 150 บาท
บจ.วายแอลจี บูลเลี่ยน ประเมินว่าราคาทองคำในช่วงนี้ยังคงเคลื่อนไหวในขาลง แม้ราคาทองคำจะขยับขึ้นมาบ้างแต่เป็นเพียงแค่การทรงตัวเหนือระดับต่ำสุดในรอบกว่า 2 เดือน เพราะถูกกดดันจากการไหลออกของกระแสเงินทุนจากตลาดทองคำประกอบกับผู้ซื้อทองคำรายใหญ่อย่างจีน มีสัญญาณบ่งชี้ถึงภาวะชะลอตัวในช่วงเริ่มต้นไตรมาสใหม่ หลังจากพบว่าเศรษฐกิจขยายตัว 7.4% ในไตรมาสแรกจากช่วงเดียว กันของปีก่อน ซึ่งเป็นอัตราการชะลอตัวมากที่สุดในรอบ 18 เดือน โดยรัฐบาลจีนพยายามกระตุ้นเศรษฐกิจแบบเจาะจง
บจ.วายแอลจี คาดว่า ราคาทองคำขยับขึ้นไปได้ไม่ไกลนัก เพราะความเชื่อมั่นต่อหยวนลดลงอย่างมาก ขณะที่การดิ่งลงของหยวนทำให้ชาวจีนต้องซื้อทองคำโดยผ่านสกุลเงินหยวนแพงขึ้น ทั้งนี้ สกุลเงินหยวนร่วงลงจากแรงซื้อดอลลาร์มากขึ้นของภาคเอกชน แม้ว่าธนาคารกลางจีนได้ส่งสัญญาณความตั้งใจที่จะทำให้สกุลเงินหยวนมีเสถียรภาพ ดังนั้นทางวายแอลจีประเมินว่าราคาทองคำในช่วงนี้ยังคงเคลื่อนไหวในกรอบ ซึ่งจะเป็นโอกาสที่ดีสำหรับนักลงทุนเข้าซื้อขายเพื่อเก็งกำไรระยะสั้น
MThai News
