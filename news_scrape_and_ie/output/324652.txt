“เอเซียพลัส” แนะซื้อหุ้นกลุ่มพลังงานรายตัว หลังภาครัฐเพิ่มสัดส่วนไบโอดีเซล (B100) ในน้ำมันดีเซลเป็น 7% จาก 3.5% แนะซื้อ BCPเก็งกำไร EA และ AIE

บล.เอเซีย พลัส วิเคราะห์หุ้นกลุ่มพลังงาน ให้น้ำหนักการลงทุนมากกว่าตลาด โดยกรมธุรกิจพลังงานจะทำการปรับเพิ่มสัดส่วนไบโอดีเซล (B100) ในน้ำมันดีเซลเป็น 7% จาก 3.5% ในปัจจุบัน เพื่อรองรับผลผลิตปาล์มที่เริ่มเข้าสู่ตลาดมากขึ้น โดยคาดว่าจะประกาศบังคับใช้ได้ในช่วงต้นเดือน พ.ค. 2557 ถือเป็นปัจจัยบวกต่อผู้ประกอบการไบโอดีเซล ซึ่งปัจจุบันจดทะเบียนในตลท.จำนวน 3 ราย ได้แก่ หุ้น EA บมจ.พลังงานบริสุทธิ์ มีสัดส่วนกำไรจากธุรกิจไบโอดีเซล 9%หุ้น AIE บมจ.เอไอ เอนเนอร์จี มีสัดส่วนกำไรจากธุรกิจไบโอดีเซล 60%) และ BCP บมจ.บางจาก ปิโตรเลียม มีสัดส่วนกำไรจากธุรกิจไบโอดีเซล 5%โดยมีกำลังการผลิตในปัจจุบันอยู่ที่ 8, 4 และ 3.5 แสนลิตรต่อวัน ตามลำดับ
ทั้งนี้การปรับเพิ่มสัดส่วนดังกล่าวจะช่วยดูดซับน้ำมันปาล์มส่วนเกินที่เหลือจากการบริโภคได้ประมาณ 8 หมื่นตันต่อเดือน และช่วยยกระดับราคาปาล์มน้ำมัน โดยขณะนี้ผลผลิตปาล์มได้เริ่มเข้าสู่ช่วงฤดูกาลแล้ว ทำให้มีผลผลิตทยอยออกสู่ตลาดมากขึ้น ซึ่งคาดการณ์ว่าเดือน เม.ย. 2557 จะมีผลผลิตออกมามากว่า 1 ล้านตัน และผลผลิตจะออกมาสูงสุดประมาณเดือน พ.ค.-มิ.ย.
ทั้งนี้จำนวนผู้ผลิตไบโอดีเซล (B100) ที่ได้รับความเห็นชอบจากกรมธุรกิจพลังงาน ทั้งหมด 12 ราย คิดเป็นกำลังการผลิตทั้งสิ้น 4.95 ล้านลิตรต่อวัน แต่ทั้งนี้ในช่วงที่ผ่านมาการเดินเครื่องของผู้ผลิตบางรายอาจทำให้ได้ไม่เต็มที่ หรือบางช่วงเวลาอาจต้องมีการปิดตัวลงชั่วคราวเพราะปัญหาทางด้านวัตถุดิบ จึงทำให้ผลผลิตไบโอดีเซลที่ออกสู่ตลาดในปัจจุบันยังคงใกล้เคียงกับความต้องการใช้ที่เกิดขึ้นที่ราว 2.5 ล้านลิตรต่อวัน จากปริมาณการใช้น้ำมันดีเซลในประเทศที่ 50-55 ล้านลิตรต่อวัน และคาดว่าเมื่อมีการปรับสัดส่วนการใช้น้ำมันไบโอดีเซลเป็น B7 จะส่งผลให้ความต้องการน้ำมันปาล์มเพิ่มขึ้นกว่า 3.5 ล้านลิตรต่อวัน
อย่างไรก็ตามฝ่ายวิจัยได้รวมอัตราการเติบโตของปริมาณขายไบโอดีเซลสะท้อนการปรับเพิ่มเป็น B7 ไว้ในประมาณการโดยในเบื้องต้นส่วนแบ่งกำไรจากธุรกิจไบโอดีเซลของ AIE, EA และ BCP จะปรับตัวเพิ่มขึ้น 24%, 3.6% และ 2% จากปี 2556 แต่ในส่วนของ BCP คาดจะได้รับผลบวกเพิ่มขึ้นหลังจากโรงงานไบโอดีเซลโรงที่ 2 กำลังการผลิต 4.5 แสนลิตรต่อวัน แล้วเสร็จในงวด 3Q57 เพราะจะทำให้กำลังการผลิตไบโอดีเซลรวมของ BCP เพิ่มเป็น 8.1 แสนลิตรต่อวัน ขึ้นเป็นอันดับ 2 ของผู้ผลิตไบโอดีเซลรายใหญ่ในประเทศไทย แนะนำซื้อ BCP ขายราคาเหมาะสม 36 บาท และเก็งกำไร EA ขายราคาเหมาะสม 4.20 บาท และ AIE ขายราคาเหมาะสม 4 บาท
MThai News
