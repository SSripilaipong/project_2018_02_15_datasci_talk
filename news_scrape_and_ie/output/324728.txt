“กิตติรัตน์” ยันไม่ขึ้นภาษีมูลค่าเพิ่มจาก 7% เป็น 10% แย้งไม่มีรัฐบาลไหนในโลกอยากทำ เพราะเท่ากับผลักภาระให้ประชาชน

นายกิตติรัตน์ ณ ระนอง รองนายกรัฐมนตรี และรัฐมนตรีว่าการกระทรวงการคลัง เปิดเผยว่า ขณะนี้ รัฐบาลไม่ได้มีแนวคิดที่จะปรับขึ้นภาษีมูลค่าเพิ่มจาก 7% เป็น 10%แต่อย่างใด และยืนยันที่จะใช้อัตราภาษีเดิมต่อไป เพราะในความเป็นจริงก็ไม่มีรัฐบาลไหนในโลกอยากขึ้นแวต และรัฐบาลไม่มีแนวคิดขึ้นภาษีเพื่อผลักภาระให้กับประชาชน
ส่วนกรณีพระราชกฤษฏีกาปรับลดภาษีมูลค่าเพิ่มจะหมดอายุในวันที่ 30 ก.ย.นั้น รัฐบาลยังมีเวลาในการพิจารณาเรื่องนี้ให้รอบคอบ ซึ่งที่สำคัญการดำเนินการใดๆ ในช่วงนี้จะต้องอยู่ภายใต้กรอบรัฐธรรมนูญ จึงต้องขออนุมัติและผ่านความเห็นชอบจากคณะกรรมการการเลือกตั้ง (กกต.) ก่อน จึงจะสามารถดำเนินการได้ เหมือนกับกรณีที่รัฐบาลขออนุมัติลดภาษีสรรพสามิตน้ำมันดีเซล ซึ่งต้องถามความเห็นจาก กกต.เป็นรายเดือนทุกครั้งหากจะดำเนินการ
MThai News
