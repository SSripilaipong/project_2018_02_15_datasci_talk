แม่ค้าส้มตำ พ่อค้าร้านอาหารร้องลั่น “มะนาว” อ.เบตง ราคาพุ่งลูกละ 16 บาท อยุธยาลูกละ 15 บาท เหตุอากาศร้อนจัด ทำผลผลิตมะนาวต่อไร่ลดน้อยลง

สถานการณ์ภัยแล้งในปัจจุบัน บวกกับภาวะเศรษฐกิจตกต่ำ ส่งผลให้ราคาสินค้าอุปโภคบริโภคปรับตัวขึ้น โดยเฉพาะมะนาวมีราคาแพงขึ้นในหลายพื้นที่ สร้างความเดือดร้อนให้ประชาชน ทั้งนี้พ่อค้าแม่ค้าในร้านอาหารและพ่อค้าแม่ค้าส้มตำจำนวนมาก ประสบปัญหาเดือดร้อนอย่างหนักจากราคามะนาวที่ปรับขึ้นต่อเนื่อง โดยในตลาดสดเทศบาลเมืองเบตงราคาขายปลีกมะนาวขนาดใหญ่ พุ่งสูงถึงลูกละ 14-16 บาท ทำให้กลุ่มร้านอาหารรายเล็กๆไม่สามารถซื้อไปประกอบอาหาร เพราะมีราคาแพงเกินไป จึงขอเรียกร้องให้รัฐบาลเร่งหามาตรการมาเยียวยาและช่วยเหลือเป็นการด่วน
สำหรับอำเภอศรีราชา นายสมชาย สร้อยสน พ่อค้าในตลาดสดเทศบาล กล่าวว่า เดือน ม.ค.ที่ผ่านมา มะนาวแป้นไทยขนาดจัมโบ้ ราคาพุ่งสูงขึ้นถึงกระสอบละ 2,000 บาท ต่อมะนาว 300 ลูก หรือแพงสุดราคาลูกละ 13 บาท เนื่องจากเจ้าของสวนมะนาวประสบปัญหาภัยแล้งจากอากาศร้อนจัด ส่งผลให้ต้นมะนาวไม่ค่อยออกผลผลิต แต่ผู้บริโภคยังมีความต้องการเท่าเดิม และมีกำลังซื้อมากขึ้นในแต่ละวัน
ผู้สื่อข่าว MThai News รายงานอีกว่า ในปัจจุบันมีการสำรวจราคามะนาวในตลาดต่าง ๆ เช่น ตลาดนัดทั่วไปราคาขายมะนาวลูกละ 10–12 บาท ขนาดใหญ่อยู่ที่ถุงละ 2,100 บาทต่อมะนาว 140 ลูก ซึ่งมีราคาสูงกว่าเดือน มี.ค. ที่ราคาเฉลี่ยที่ 600 – 700 บาท ต่อมะนาว 140 ลูก และที่ จ. พระนครศรีอยุธยา มะนาวลูกเล็กราคาลูกละ 7-8 บาท ส่วนมะนาวลูกใหญ่คัดพิเศษ ราคาลูกละ 15 บาท

MThai News

