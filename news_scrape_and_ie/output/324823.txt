กสทช.สั่งลงโทษปรับ 2 รายการไทยแลนด์ก็อตทาเล้นต์ ซีซั่น 3 และ ภาพยนตร์ วันนรกกัดไม่เหลือซาก เพราะมีเนื้อหาไม่เหมาะสม

นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) กล่าวว่า ได้ดำเนินการสั่งปรับ 2 รายการโทรทัศน์ที่นำเสนอเนื้อหาไม่เหมาะสมและมีผลกระทบต่อประชาชน เพื่อกำกับดูแลการประกอบกิจการกระจายเสียงและกิจการโทรทัศน์ให้ผู้ประกอบกิจการระมัดระวังในการนำเนื้อหาและรายการมาออกอากาศ เพื่อคุ้มครองเยาวชน และประชาชนผู้รับชมรายการให้ไม่ต้องรับชมเนื้อหาข่าวสารที่ไม่เป็นประโยชน์ และอันตราย
รายการที่ กสทช.ได้สั่งปรับ คือ กรณีรายการไทยแลนด์ก็อตทาเล้นต์ ซีซั่น 3 ที่ออกอากาศทางช่อง 3 เมื่อวันที่ 2 มิถุนายน 2556 ได้มีหนังสือแจ้งให้ชำระค่าปรับทางปกครองเป็นเงิน 500,000 บาท ที่นำเสนอเนื้อหาที่มีผลกระทบต่อความสงบเรียบร้อยหรือศีลธรรมอันดีของประชาชน ตามมาตรา 37 พระราชบัญญัติการประกอบกิจการกระจายเสียงและกิจการโทรทัศน์ พ.ศ. 2551 และสั่งปรับ บริษัท เมเจอร์ กันตนา บรอดแคสติ้ง จำนวน 50,000 บาท กรณีละเลยไม่ตรวจสอบและระงับการออกอากาศภาพยนตร์ วันนรกกัดไม่เหลือซาก ทางช่องรายการเอ็ม ชาแนล ในส่วนที่มีเนื้อหาที่แสดงถึงความทารุณโหดร้ายและเนื้อหาที่สยดสยอง ซึ่งถือว่าผิดมาตรา 37 เช่นเดียวกัน
MThai News
