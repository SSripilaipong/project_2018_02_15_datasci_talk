“โมโน กรุ๊ป” ทุ่มงบ 500 ล้าน ปั้น “MONO 29” ชูคอนเซ็ปต์ “Motion Nonstop Channel” พร้อมออกอากาศจริง 29 เมษายนนี้!!!
“โมโน กรุ๊ป”  พร้อมแล้วสำหรับการออกอากาศอย่างเป็นทางการของทีวีดิจิตอล  “ช่อง MONO 29” (โมโน ทเวนตี้ไนน์) ที่ออกอากาศในระบบSD เริ่มวันอังคารที่ 29 เมษายนนี้ ตั้งแต่เวลา 06.00 น.  ภายใต้คอนเซ็ปต์ “Motion Nonstop Channel” หวังขึ้นแท่นช่องทีวีดิจิตอลอันดับต้นของเมืองไทย ด้วยคอนเทนต์ระดับพรีเมี่ยมมากมาย ทั้งภาพยนตร์ไทยและภาพยนตร์นานาชาติ ละครซิทคอมและซีรี่ส์ทั้งไทยและเทศ  กับงบลงทุน 500 ล้านบาท
นายพิชญ์  โพธารามิก  ประธานกรรมการ บริษัท โมโน เทคโนโลยี จำกัด (มหาชน)   หรือ “MONO”   เปิดเผยว่า “หลังจากที่บริษัทสามารถประมูลทีวีดิจิตอลมาได้  ทางบริษัทก็ได้เตรียมความพร้อมในทุกๆ ด้าน  ไม่ว่าจะเป็นสถานที่  อุปกรณ์  บุคลากร งบลงทุนต่างๆ และการวางระบบออกอากาศร่วมกับโครงข่ายของสถานีวิทยุโทรทัศน์กองทัพบก (ททบ.)
ซึ่งวันนี้โมโนกรุ๊ปพร้อมที่จะก้าวลงสนามแข่งขันในธุรกิจทีวีดิจิตอลแล้ว  ภายใต้คอนเซ็ปต์ “Motion Nonstop Channel”  ซึ่งทีวีดิจิจตอล “ช่อง MONO 29” (ช่องโมโน ทเวนตี้ไนน์) พร้อมออกอากาศจริงในวันอังคารที่ 29 เมษายนนี้ เวลา 06.00 น. กับรายการสด “Good Morning Thailand”

คุณพิชญ์  โพาธารามิก  ประธานกรรมการ บมจ. โมโน เทคโนโลยี
ในการลงทุนที่ผ่านมาของช่อง MONO 29  บริษัทฯ ได้มีการประชุมกับคณะกรรมการและมีมติให้เพิ่มทุนในบริษัท โมโน บรอดคาชท์  จำกัด   อีกจำนวน  500  ล้านบาท  เพื่อใช้ในการลงทุนซื้อที่ดินสร้างสตูดิโอแห่งใหม่จำนวน 12 ไร่ ย่านถนนราชพฤกษ์-แจ้งวัฒนะ  จัดซื้ออุปกรณ์ออกอากาศ  และจัดเตรียมคอนเทนต์ต่างๆ ในระดับพรีเมี่ยม เพื่อคัดสรรรายการคุณภาพทั้งในและต่างประเทศเข้ามาเสริมทัพ
นอกจากนี้เรายังได้มีการเตรียมผลิตรายการประเภทต่างๆ หลากหลายแนว อาทิ  ละคร  เกมโชว์ และวาไรตี้ต่างๆ  ซึ่งมีทั้งที่เราผลิตเอง 
และได้ผู้ผลิตที่ค่ำหวอดในแวดวงรายการและละครระดับแถวหน้าของเมืองไทยมาผลิตป้อนให้เราด้วย    ส่วนคอนเทนต์ทั้งภาพยนตร์ไทยและภาพยนตร์นานาชาติ  ตอนนี้เราได้เตรียมภาพยนตร์มากกว่า 1,500 เรื่อง เพื่อฉายในทีวีดิจิตอลช่อง MONO 29 เรียกว่าภาพยนตร์ทุกแนวสามารถหาชมได้ที่ช่อง MONO 29  เท่านั้น
สำหรับผังรายการของช่อง MONO 29   ได้กำหนดสัดส่วนผังรายการออกเป็น ข่าวสารสาระ 25% , ข่าวสารสาระประโยชน์บันเทิง 14% ,  บันเทิง 56%  ,  เด็กและเยาวชน 5 % โดยเน้นเจาะกลุ่มGen X, Y และ Z ทั้งในกรุงเทพฯ ปริมณฑลและต่างจังหวัด โดยมุ่งเน้นสร้างความแตกต่างด้วยเนื้อหารายการระดับเวิล์คลาส เพื่อให้เป็น The Real Social TV
โดยทีวีดิจิตอลช่อง MONO 29  จะเป็นธุรกิจที่จะสร้างรายได้ให้เราในอนาคตอันใกล้ และคาดว่าจะเห็นกำไรจากช่อง MONO 29  อย่างแน่นอน  เพราะด้วยคอนเทนต์คุณภาพที่เราคัดสรรมามากมายคับจอจะถูกใจผู้ชมทั้งในเมืองและต่างจังหวัด เมื่อมีผู้ชมชมช่องเรามากโฆษณาก็จะไหลเข้ามามากเช่นกัน ซึ่งเราก็เชื่อว่าธุรกิจฟรีทีวีก็ยังจะมีเม็ดเงินโฆษณาอยู่มากเหมือนเดิม  และในอนาคตช่องฟรีทีวีต่างๆ จะเปิดโอกาสให้สินค้าและบริการขนาดกลางสามารถลงโฆษณาประชาสัมพันธ์ได้มากขึ้นด้วย  แม้ว่าสถานการณ์ในการแข่งขันฟรีทีวีในช่วง 2-3 ปี  จะมีการแข่งขันที่สูงมาก ซึ่งผู้ที่มีคอนเทนต์คุณภาพอยู่ในมือเท่านั้นที่จะอยู่รอดได้
ทั้งนี้เรามีความมั่นใจว่าจะสามารถทำให้กลุ่มผู้ชมกดรีโมทคอนโทล หรือเปลี่ยนช่องมาชมที่ทีวีดิจิตอลช่อง MONO 29 ได้ เพราะด้วยคอนเทนต์ที่เราคัดสรรมานั้นอัดแน่นไปด้วยคุณภาพ รวมไปถึงละครและภายนตร์ทั้งไทยและเทศที่ครบครัน ทีวีดิจิตอลช่อง MONO 29 จะเป็น “Motion Nonstop Channel” ในใจของใครหลายคน” นายพิชญ์ กล่าวทิ้งท้าย

ดร.โสรัชย์  อัศวะประภา  รองประธานกรรมการ บมจ. โมโน เทคโนโลยี


คุณนวมินทร์  ประสพเนตร  ผู้ช่วยประธานกรรมการและประธานเจ้าหน้าที่การตลาด  บมจ. โมโน เทคโนโลยี




