วันนี้(28 เม.ย.)ที่ประชุมคณะรัฐมนตรี (ครม.)มีมติอนุมัติงบกลางกว่า 8,830 ล้านบาทให้กรมสรรพสามิตจ่ายคืนภาษีรถคันแรก โดยในวันที่29 เม.ย.นี้ กรมสรรพสามิตจะหารือกับค่ายรถยนต์เพื่อปิดโครงการรถยนต์คันแรก พร้อมสอบถามข่าวกรมสรรพสามิตปรับเปลี่ยนหลักเกณฑ์โครงการรถยนต์คันแรกทำให้เงินที่ได้คืนน้อยลง

ทั้งนี้ นายสมชาย พูลสวัสดิ์ อธิบดีกรมสรรพสามิต ยืนยันว่า กรมไม่ได้มีการเปลี่ยนหลักเกณฑ์ในการจ่ายเงิน หรือคำนวณภาษีใหม่ แต่อาจจะเกิดจากค่ายรถยนต์เอง สำหรับการคำนวณภาษี จะคำนวณจากต้นทุนหน้าโรงงาน ช่วงแรกที่เปิดให้จองซื้อมิตซูบิชินำต้นทุนการผลิตช่วงปี 2553-2554 มาคำนวณ เพื่อโชว์ยอดภาษีที่จะได้คืนแก่ผู้สนใจซื้อ โดยตอนนั้นปริมาณการผลิตของรถยนต์รุ่นนี้ยังน้อย ต้นทุนการผลิตจึงสูงทำให้ภาษีสูง แต่เมื่อมีการผลิตจริงพบว่ามียอดจองเข้ามาสูงมาก และเมื่อผลิตในปริมาณที่มากขึ้น ทำให้ต้นทุนการผลิตถูกลง ภาษีเลยลดลง
อย่างไรก็ตามเมื่อสัปดาห์ที่ผ่านมา มีการร้องเรียนจากผู้ได้สิทธิ์ในโครงการรถคันแรก ซึ่งเป็นรถมิตซูบิชิ มิราจ แล้วได้เงินคืนภาษีไม่ครบอย่างที่เซลส์ขายรถระบุในช่วงที่ทำการจองซื้อ โดยเงินคืนที่ได้รับหายไปประมาณ 4-7 พันบาท และเมื่อสอบถามกลับไปยังค่ายรถยนต์ดังกล่าว ได้รับคำตอบว่าเกิดจากกรมสรรพสามิต เปลี่ยนหลักเกณฑ์รถยนต์คันแรกทำให้เงินที่ได้คืนน้อยลง
MThai News
