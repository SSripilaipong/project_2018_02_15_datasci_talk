หากนึกถึงสินเชื่อเช่าซื้อและสินเชื่อจำนำทะเบียนรถทุกประเภท ตั้งแต่รถเก๋ง รถแทรกเตอร์ ยันไปถึงรถอีแต๋น ทุกคนต้องนึกถึงชื่อ ….แบรนด์ติดหู “ศรีสวัสดิ์ เงินติดล้อ” แน่นอน และภายใต้ บริษัท ซีเอฟจี เซอร์วิส จำกัด ได้ผลักดันกรรมการผู้จัดการใหญ่ อย่าง”ปิยะศักดิ์ อุกฤษฎ์นุกูล” ออกมา กลายเป็นผู้บริหารเนื้อหอม ด้วยบุคลิกและหน้าตาที่โดดเด่น


ก่อนจะมาร่วมงานกับ”ศรีสวัสดิ์ เงินติดล้อ” หรือบริษัท ซีเอฟจี เซอร์วิส จำกัด “ปิยะศักดิ์” เคยดำรงตำแหน่งผู้ช่วยผู้อำนวยการระดับภูมิภาคที่ AIG Consumer Finance Group’s Asia Pacific อยู่ในส่วน M&A Team ซึ่ง เอไอจีก็เป็นธุรกิจด้านประกันภัยก็เกี่ยวข้องกับรถยนต์พอสมควร และเข้ามารับ ตำแหน่ง Chief Marketing Officer (CMO) และผู้อำนวยการอาวุโส (SVP) ฝ่ายการตลาดและพัฒนาธุรกิจของศรีสวัสดิ์ ถือว่าสั่งสมประสบการณ์มาเป็นเวลากว่า 5 ปี ซึ่งผู้เขียนได้รับการคอนเฟิร์มว่า เป็นผู้บริหารที่มีอายุน้อยที่สุดในเครือธนาคารกรุงศรี กรุ๊ป
นี่ถ้าความสามารถไม่ถึงคงก้าวมาไม่ถึงตำแหน่งนี้ เรามาดูแนวคิดวิสัยทัศน์ของผู้ผลักดันก้าวต่อไป “ศรีสวัสดิ์ เงินติดล้อ” ผู้บริหาร คนใหม่ซึ่งเจ้าตัวยืนยันว่า ต้องผลักดัน “ศรีสวัสดิ์ เงินติดล้อ”จากบริษัทสินเชื่อจำนำทะเบียนรถท้องถิ่น ให้เป็นที่รู้จักในระดับประเทศ และรับรู้แบรนด์ของผู้บริโภคให้สูงกว่า 95% และเจาะกลุ่มลูกค้ากลุ่มรากหญ้า ที่มีข้อจำกัดในการเข้าถึงสินเชื่อของธนาคารให้จงได้

“ผมเข้ามาปรับปรุงการทำงานในบริษัทสินเชื่อจำนำทะเบียนที่ไม่มีการทำงานอย่างเป็นระบบ มาเป็นสถาบันการเงินที่ดำเนินงานอย่างถูกต้องตามหลักการในการปล่อยสินเชื่อรถยนต์ พร้อมทั้งเพิ่มบริการสินเชื่ออื่นๆแบบไมโครไฟแนนซ์ของบริษัทในเครือกรุงศรี กรุ๊ป กับโครงการสินเชื่อตลาดสด นอกจากนี้ยังรับผิดชอบดูแลการสร้างภาพยนตร์โฆษณาเปิดตัวบริษัท 2 เรื่องด้วยกันปัจจุบันพอร์ตรายได้ของบริษัทมีรายได้มาจากรถจักรยานยนต์ 60% รถยนต์ 25% รถบรรทุกและรถแทรกเตอร์ 10% และอีก 5% มาจากรถประเภทอื่น ” นายปิยะศักดิ์กล่าว
ล่าสุดบริษัทได้ออกโปรดักส์ใหม่คือ ประกันภัยสำหรับบุคคลทั่วไปและลูกค้าสินเชื่อของบริษัท ภายใต้ชื่อ “โบรกเกอร์ เงินติดล้อ” ด้วยสโลแกน “ประกันซื้อง่าย คุ้มครองไว” สำหรับ ประกันอุบัติเหตุส่วนบุคคล (PA) และ ประกันรถยนต์ (Auto Insurance) เป็นแบบสำเร็จรูปด้านประกันอุบัติเหตุส่วนบุคคล หรือ PA มีวงเงินคุ้มครองสำหรับผู้เอาประกันสูงสุดถึง 300,000 บาท ด้วยราคาเริ่มต้นที่เบาแรงเพียง399 บาท และมีให้ลูกค้าได้เลือกอยู่ 2 แบบ ได้แก่ ค่าเบี้ยประกันภัยรวมอากรแสตมป์ 799 บาทต่อปี และค่าเบี้ยประกันภัยรวมอากรแสตมป์ 399 บาทต่อปี
ทั้งนี้ลูกค้าจะได้รับใบรับรองการเอาประกันภัย พร้อม PA Card ที่แสดงสิทธิ์ค่ารักษาพยาบาลสูงสุด 10,000 บาทต่ออุบัติเหตุ ใช้เวลาเพียง 5 นาที ก็ซื้อประกันอุบัติเหตุได้ทุกสาขา ผมมั่นใจว่า แบบประกันนี้เข้าถึงกลุ่มลูกค้าได้ทุกระดับแน่ เพราะค่าเบี้ยประกันถูกมาก และในส่วนประกันภัยรถยนต์ (Auto Insurance) จำหน่ายและรับต่อประกันรถยนต์ทุกประเภท โดยบริษัทฯ มีการนำเสนอแผนประกันภัยรถยนต์ในแบบสำเร็จรูป ครับทั้งประเภท 1, 2+ และ 3 ซึ่งได้ฝึกอบรมพนักงานเพื่อให้ผ่านการสอบใบอนุญาตตัวแทนให้คำปรึกษาผลิตภัณฑ์ประกันภัย

สำหรับในปี 2557 นี้ ผมและบริษัทฯได้ตั้งเป้าหมายการเติบโตร่วมกันว่าจะต้องไม่ต่ำกว่า 35% หรือคิดเป็นยอดสินเชื่อรวมอยู่ที่ 13,500 ล้านบาท และเพิ่มความหลากหลายของรูปแบบการให้บริการพิจารณาสินเชื่อและสร้างความแตกต่างจากคู่แข่งอย่างชัดเจน พร้อมทั้งตั้งเป้าเปิดสาขาให้ครอบคลุมพื้นที่เพิ่มมากขึ้นอีก 30 สาขา ภายในปีนี้ ซึ่งบริษัทฯ จะต้องมีจำนวนสาขารวม 320 สาขา
ทั่วประเทศ และที่สำคัญในปีนี้ กล่าวว่า “บริษัทจะเข้าสู่ธุรกิจประกันภัย นับว่าเป็นเรื่องน่าตื่นเต้น ซึ่งเป็นครั้งแรกที่ บริษัทฯจะเจาะตลาดประกันภัย ซึ่งเราเล็งเห็นโอกาสในการเติบโตของบริษัทฯ โดยนำจุดแข็งด้านเครือข่ายสาขาที่ครอบคลุมที่มีอยู่ทั่วประเทศ ความน่าเชื่อถือขององค์กร และการอำนวยความสะดวกให้กับประชาชนทุกกลุ่ม ให้สามารถซื้อประกันภัยได้สะดวกและง่ายยิ่งขึ้น จากจุดแข็งเรื่องจำนวนสาขาที่ครอบคลุมทั่วประเทศ กว่า 300 สาขา

แต่ทั้งนี้บนหนทางการก้าวสู่เป้าหมายก็มีอุปสรรคโดย “ปิยะศักดิ์” ยอมรับว่า “สินเชื่อรถไถนาชะลอลง เพราะโครงการจำนำข้าวเลื่อนจ่ายเงินจึงต้องคุมเข้มปล่อยกู้มากยิ่งขึ้นเพื่อรักษาคุณภาพหนี้ โดยจะดูแลหนี้ที่ไม่ก่อให้เกิดรายได้ไม่เกิ 1% และเชื่อว่าการแข่งขันสินเชื่อจำนำทะเบียนในปีนี้จะรุนแรงมากขึ้น เพราะการออกรถยนต์ใหม่ป้ายแดงจะน้อยลงซึ่งการเติบโตทางเศรษฐกิจ ปัญหาการเมืองและผลจากโยบายรถยนต์คันแรกสิ้นสุดลง ทำให้ราคารถยนต์ปรับลดลงมาก ส่งผลให้บริษัทต้องปรับลดวงเงินการให้สินเชื่อลงประมาณ 20% เช่น จากเดิมให้สินเชื่อ 1 ล้านบาท เหลือ 8 แสนบาทและต้องติดตามราคารถยนต์ทุกเดือนเพื่อปรับวงเงินสินเชื่อให้สอดคล้องกับความต้องการของตลาด”

ไม่ว่าปัญหาและอุปสรรคมากเพียงเพียงไร แม่ยกก็คงเอาใจช่วยหนุ่มหน้ามนคนนี้….เอ๊ยไม่ใช่ พนักงานและผู้บริหารในเครือกรุงศรีหรุ๊ป คงให้กำลังใจและลุ้นเป้าหมายไปกับผู้บริหารหนุ่มคนนี้ได้อย่างมั่นใจ……ซึ่งต้องติดตามผลงานกันต่อไป
ส.ศิริวาณิช
MThai News

