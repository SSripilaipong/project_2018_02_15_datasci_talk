กรมการค้าภายใน สยบข่าวลือ “บะหมี่กึ่งสำเร็จรูปขึ้นราคา” มั่นใจเอาอยู่ ที่รู้สึกแพงเพราะ หมดโปรโมชั่นให้ส่วนลดเท่านั้น ห้ามขึ้นราคา

นายสันติชัย สารถวัลย์แพศย์ รองอธิบดีกรมการค้าภายใน (คน.) เปิดเผยว่า กรมยังไม่ได้รับหนังสือขอปรับราคาขายบะหมี่กึ่งสำเร็จรูปจากผู้ผลิต แม้ว่าขณะนี้ต้นทุนจะเพิ่มสูงขึ้น แต่เพราะช่วงนี้ภาวะเศรษฐกิจชะลอตัว การปรับราคาช่วงนี้อาจกระทบต่อผู้บริโภคและกำลังซื้อลดลง ส่วนกรณีที่ผู้ค้าส่งระบุว่าบะหมี่ซองมีการปรับขึ้นราคาไปแล้วนั้น อาจเป็นเพราะก่อนหน้านี้ผู้ผลิตมีการจัดโปรโมชั่นให้ส่วนลด เพื่อกระตุ้นยอดขาย เมื่อหมดโปรโมชั่นราคาจึงขยับขึ้นเป็นปกติ แต่ราคาก็ยังไม่เกินราคาเพดานที่กำหนดไว้ ซึ่งกรมจะตรวจสอบข้อมูลกับผู้ผลิตและผู้ค้าส่งต่อไป
ทั้งนี้ ในวันที่ 28 เมษายนนี้ กรมจะหารือกับสมาคมผู้ผลิตสบู่ไทยและผลิตภัณฑ์ชำระล้าง ขอความร่วมมือกำหนดขนาดสินค้าให้เป็นมาตรฐานเดียวกัน และประโยชน์ของผู้บริโภคในการเปรียบเทียบราคา และคุณภาพสินค้าก่อนซื้อ เพื่อแก้ปัญหาผู้ผลิตลดน้ำหนักสินค้าแต่ขายราคาเดิม

MThai News
