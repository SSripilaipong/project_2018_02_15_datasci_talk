ก.ล.ต.เปิดรับฟังความคิดเห็นแก้ไขพรบ.หลักทรัพย์และตลาดหลักทรัพย์ พ.ศ. 2535 เพื่อเพิ่มศักยภาพการแข่งขันในตลาดทุนตามแนวทางสากล  ส่งความเห็นได้ทางแฟ็กซ์และอีเมลล์

สำนักงานคณะกรรมการกำกับหลักทรัพย์และตลาดหลักทรัพย์ หรือ ก.ล.ต. มีแนวคิดที่จะแก้ไขพระราชบัญญัติหลักทรัพย์และตลาดหลักทรัพย์ พ.ศ. 2535 ในส่วนที่เกี่ยวข้องกับการเพิ่มศักยภาพการแข่งขันในตลาดทุนตามแนวทางสากล เพื่อให้ตลาดทุนไทยพร้อมรองรับสภาวการณ์ที่มีการเปลี่ยนแปลงอย่างรวดเร็ว ทั้งการเปิดเสรีการเคลื่อนย้ายเงินทุน การเชื่อมโยงระหว่างตลาดทุนและเศรษฐกิจโลก เพิ่มความยืดหยุ่นแก่ผู้ประกอบธุรกิจ และเสริมสร้างความร่วมมือและการแลกเปลี่ยนข้อมูลระหว่างองค์กรทั้งในและต่างประเทศ
การแก้ไขกฎหมายหลักทรัพย์ข้างต้นครอบคลุมเรื่อง การอนุญาตให้บุคคลที่ไม่ใช่ผู้ออกหลักทรัพย์สามารถนำหลักทรัพย์มายื่นขอจดทะเบียนเพื่อทำการซื้อขายในตลาดหลักทรัพย์แห่งประเทศไทย และในกรณีที่ตลาดหลักทรัพย์ฯ เชื่อมโยงระบบการซื้อขายกับบุคคลอื่น เช่น ตลาดหลักทรัพย์ต่างประเทศ จะเปิดให้บุคคล ที่ไม่ใช่บริษัทหลักทรัพย์ที่เป็นสมาชิกของตลาดหลักทรัพย์ฯ สามารถส่งคำสั่งซื้อขายหลักทรัพย์จดทะเบียนได้ รวมถึงการเปิดเผยข้อมูลให้กับหน่วยงานอื่นทั้งภายในประเทศหรือต่างประเทศเพื่อให้สอดคล้องกับโครงสร้างการกำกับดูแลและประกอบธุรกิจที่เกี่ยวข้องกับตลาดทุนในปัจจุบัน และการยกเว้นให้บริษัทที่ประกอบธุรกิจหลักทรัพย์ไม่ต้องใช้ชื่อนำหน้าว่า “บริษัทหลักทรัพย์” และ “จำกัด” ต่อท้ายได้
ทั้งนี้ ก.ล.ต. ได้เผยแพร่เอกสารรับฟังความคิดเห็นในเรื่องดังกล่าวไว้ที่เว็บไซต์ ก.ล.ต. (www.sec.or.th) จึงขอเชิญผู้ที่เกี่ยวข้องและผู้สนใจร่วมแสดงความคิดเห็นได้ที่เว็บไซต์ หรือโทรสาร 0-2263-6476 หรือทาง e-mail ที่ legal@sec.or.th จนถึงวันที่ 9 พฤษภาคม 2557
MThai News
