หุ้น KTIS ทำการซื้อขายในตลาดหลักทรัพย์ฯวันแรก ราคาปิดที่ 9.70 บาท ต่ำกว่าราคาไอพีโอที่ 10 บาท ขณะที่มีการซื้อขายหุ้นบิ๊กล็อตในกลุ่มผู้ถือหุ้นในวันนี้ที่ 12.42 บาทต่อหุ้นอีกด้วย

รายงานจากตลาดหลักทรัพย์แห่งประเทศไทย เปิดตลาดซื้อขายวันแรกของ บมจ.เกษตรไทย อินเตอร์เนชั่นแนล ชูการ์ คอร์ปอเรชั่น หรือ KTIS เช้าวันนี้ ราคาหุ้นปรับตัวขึ้นไปอยู่ที่ 10.10 บาท หรือ1.00% จากราคา IPO ที่ 10 บาท/หุ้น ราคาต่ำสุดระหว่างวันอยู่ที่ 9.40 บาท และปิดที่ราคา 9.70 บาท KTIS โดยได้เสนอขายหุ้นสามัญแก่ประชาชนครั้งแรก หรือ IPO จำนวน 957,827,000 หุ้น ใน
กลุ่มอุตสาหกรรมเกษตรและอุตสาหกรรมอาหาร หมวดธุรกิจอาหารและเครื่องดื่ม โดยประกอบธุรกิจประเภทการผลิตน้ำตาลทรายครบวงจร และอุตสาหกรรมต่อเนื่องจากอ้อย ได้แก่ โรงงานผลิตเอทานอล โรงงานผลิตเยื่อกระดาษฟอกขาวจากชานอ้อย โรงไฟฟ้าชีวมวล และปัจจุบันอยู่ระหว่างก่อสร้างโรงงานผลิตปุ๋ยอินทรีย์อัดเม็ด
อย่างไรก็ดี บมจ.เกษตรไทย อินเตอร์เนชั่นแนล ชูการ์ คอร์ปอเรชั่น และบริษัทย่อย ประกาศผลกำไรปี 2556 เท่ากับ 1,260 ล้านบาท อัตราเฉลี่ยกำไรต่อหุ้นอยู่ที่ 0.39 บาท ลดลงจากปีก่อนที่กำไร 1,700 ล้านบาท กำไรต่อหุ้นที่ 0.63 บาทโดยในวันแรกที่เริ่มทำการซื้อขายหุ้น บมจ.เกษตรไทยฯ ในตลาดหุ้นไทย นางหทัย ศิริวิริยะกุล จะขายหุ้นสามัญของ บมจ.เกษตรไทยฯ จำนวน 417,364,800หุ้น Big Lot Board ให้แก่ บริษัท 3 เอส โฮลดิ้ง จำกัด ซึ่งถือหุ้นโดย นางหทัย ศิริวิริยะกุล ในสัดส่วน 70% และบริษัท ซูมิโตโม คอร์ปอเรชั่น และบริษัท นิสชิน ชูการ์ จำกัด ในสัดส่วน 30%
โดยวันเดียวกันนี้ มีรายงานการขายหุ้นสามัญของ KITS บนกระดานรายใหญ่ (Big Lot Board) จำนวน 417,364,800 หุ้น ที่ราคาหุ้นละ 12.42 บาท ให้กับ บริษัท 3 เอส โฮลดิ้ง จำกัด ทำให้ บริษัท 3 เอส โฮลดิ้ง จำกัด ซึ่งเป็นบริษัทร่วมทุนระหว่าง บริษัท หทัยจรูญเอกโฮลดิ้ง จำกัด (ซึ่งนางหทัย ถือหุ้น 100%) กับพันธมิตรทางธุรกิจจากญี่ปุ่น ได้แก่ ซูมิโตโม คอร์ปอเรชั่น และ นิสชิน ชูการ์ ถือหุ้นเพิ่มจากเดิม 291,600,000 หุ้น เป็นถือหุ้นจำนวนทั้งสิ้น 708,964,800 หุ้น หรือคิดเป็น 18.4% ของทุนจดทะเบียนทั้งหมดของบริษัทฯ
MThai News
