โบรกเกอร์เคเคเทรดฯ ชี้หลัง 30 เม.ย. ตลาดหุ้นได้รับผลกระทบชัดเจนจากเหตุการณ์การเมือง พร้อมให้กรอบดัชนี1,395 -1470 จุด

พร้อมแนะหุ้นกลุ่มปัจจัยพื้นฐานดีหลายตัว วิเคราะห์แนวโน้มตลาดหุ้นวันนี้แกว่งตัวในกรอบแคบๆ โดยนักลงทุนรอฟังการประกาศตัวเลขการเติบโตของเศรษฐกิจ (GDP Growth) ในไตรมาสที่ 1 ของสหรัฐ และผลการประชุม FOMC ของเฟดในคืนวันพรุ่งนี้ ทั้งนี้บล.เคเคเทรดประเมินว่า สุดท้ายประเด็นดังกล่าวอาจไม่ได้สร้างปัจจัยหนุนให้กับตลาดมากนัก โดยที่เราประเมินว่าแม้สหรัฐจะรายงานตัวเลข GDP Growth ในไตรมาส 1 ปี 25 57 ออกมาที่ 1.2% เทียบไตรมาสก่อน จริงตามที่เราประเมิน และในไตรมาส 2 ปี 2557 มีความเป็นไปได้ที่จะได้เห็น GDP Growth ของสหรัฐขยับขึ้นมาอยู่เหนือระดับ 3% ซึ่งในส่วนของผลการประชุมคณะกรรมการ FOMC เราประเมินว่าเฟดจะปรับลดขนาดมาตรการ QE ลงอีก 1.0 หมื่นล้านบาทต่อเนื่องตามที่ตลาดประเมินไว้ และประเด็นของดอกเบี้ยคงไม่ถูกหยิบยกขึ้นมาพูดมากนักในการประชุมครั้งนี้ ดังนั้นประเมินว่าตราบใดที่ดัชนีหุ้น SET ยังไม่ลดลงไปปิดต่ำกว่า 1,395 จุด แนวโน้มระยะ 1-2 สัปดาห์ยังคงเป็นไปในลักษณะของการแกว่งตัวขึ้นในกรอบ 1,395-1,430 และ 1,430-1470 จุดได้
บล.เคเคเทรดประเมินว่าจะได้เห็นทิศทางของตลาดหุ้นไทยในระยะ 1 เดือนชัดเจนขึ้น หลังจากวันพรุ่งนี้ (30 เม.ย.2557) เป็นต้นไป โดยมีปัจจัยการเมืองในประเทศเป็นปัจจัยชี้นำ โดยเฉพาะในเรื่องการกำหนดวันเลือกตั้ง และความชัดเจนของ พรรคประชาธิปัตย์ว่าจะบอยคอตการเลือกตั้งอีกครั้งหรือไม่ ขณะที่ในวันนี้เราแนะนำให้จับตาไปที่การเคลื่อนไหวของ ป.ป.ช. ที่จะมีการพิจารณาคำร้องของนายกรัฐมนตรี ที่ขอเพิ่มพยานในกรณีโครงการรับจำนำข้าวอีก 7 คน ซึ่งถ้าวันนี้ ป.ป.ช. มีมติปฏิเสธคำร้องดังกล่าวมีความเป็นไปได้ว่า อาจจะมีการตัดสินว่าจะชี้มูลนายกรัฐมนตรีหรือไม่ในสัปดาห์หน้า ดังนั้นเรายังคงเน้นให้ใช้ความระมัดระวังกับจุดหมุน 1,395 จุด ซึ่งถ้าดัชนีหุ้น SET ลดลงไปปิดต่ำกว่าบริเวณดังกล่าว มีโอกาสที่จะลงไปแกว่งตัวในกรอบ 1,330-1,300 จุดอีกครั้งใน เดือนพ.ค.2557
กลยุทธ์การลงทุน การลงทุนระยะสั้น (ไม่เกิน 1 สัปดาห์) กรณีที่ดัชนีหุ้น SET ปิดเหนือ 1,395 จุดได้ แนะนำ “อ่อนตัวซื้อเก็งกำไร” โดยมี 1,395 จุด เป็นจุดขายขาดทุน Cut Loss ขณะที่การลงทุนระยะกลาง (3-6 เดือน) แนะนำ “ถือหุ้น 50% ของพอร์ต”  ในกลุ่มลงทุนตามพื้นฐาน “Value Investing” ได้แก่ AP, SIRI, HEMRAJ, AAV, MAJOR, ESSO และ SAMART  ซึ่งตั้งแต่แนะนำ 4 ก.พ.2557 ให้ผลตอบแทนเฉลี่ยเพิ่ม 22.4% เทียบกับผลตอบแทนในตลาดหุ้น SET ที่บวก 10.1%
MThai News
