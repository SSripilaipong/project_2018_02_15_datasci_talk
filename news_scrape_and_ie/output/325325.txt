ตลาดหุ้นเช้าวันนี้ (29 เม.ย.) เปิดตลาดดัชนีปรับตัวลดลง 0.95 จุด มาอยู่ที่ระดับ 1,410.28 จุด โบรกฯชี้ต่างชาติยังลงทุนในเอเซีย เล็งผลการดำเนินงานของบริษัทจดทะเบียน

บล.เอเซีย พลัส แม้ว่านักลงทุนต่างชาติยังคงซื้อสุทธิหุ้นในภูมิภาคต่อเนื่องเป็นวันที่ 24 แต่ยอดซื้อกลับลดลงถึง 87% เหลือเพียง 41 ล้านเหรียญฯ โดยมีการสลับขายออกมาในบางประเทศ กล่าวคือยังคงซื้อสุทธิในไต้หวัน ต่อเนื่องเป็นวันที่ 26 ราว 154 ล้านเหรียญฯ แต่ยอดซื้อลดลง 40% และตลาดหุ้นไทยซื้อสุทธิเป็นวันที่ 2 แต่ลดลง 83% เหลือเพียง 154 ล้านบาท ซึ่งคาดว่าแรงซื้อต่างชาติชะลอตัวช่วงสั้นเท่านั้น โดยเฉพาะกลุ่มประเทศ TIP (ไทย,อินโด,ฟิลิปปินส์) ซึ่งหนุนให้ดัชนีตลาดหุ้นเหล่านี้ให้ผลตอบแทนสูงกว่า 10% ในช่วงกว่า 1 เดือนที่ผ่านมา โดยเชื่อว่าในระยะกลาง-ยาว เงินทุนต่างชาติ Fund Flow น่าจะยังคงหนุนให้ดัชนีหุ้นภูมิภาคอยู่ในระดับสูงต่อไป
โดยดัชนีตลาดหุ้นเช้าวันนี้ (29 เม.ย.) เปิดตลาดเมื่อเวลา 10.00 น. ดัชนีปรับตัวลดลง 0.95 จุด มาอยู่ที่ระดับ 1,410.28 จุด ด้วยมูลค่าการซื้อขาย 1,067.03 ล้านบาท ส่วนประเด็นสำคัญที่คาดว่ายังมีน้ำหนักต่อตลาดในสัปดาห์นี้คงเป็นเรื่องผลกำไรงวดไตรมาส 1 ปี 2557 ของบริษัทจดทะเบียน
หุ้นเด่นวันนี้ บล.เอเซีย พลัสแนะนำ
KCE  เ นื่องจากคำสั่งซื้อที่ดีกว่าคาด (จากลูกค้าเก่าและลูกค้าใหม่) อันเป็นผลจากเศรษฐกิจโลกที่ฟื้นตัว ทำให้นักวิเคราะห์กลุ่มชิ้นส่วนอิเล็กทรอนิกส์ ได้ทำการปรับเพิ่มประมาณการกำไรในปี 2557และ 2558 ขึ้นจากเดิม 38.8% และ 31.2% ตามลำดับ โดยเป็นปรับเพิ่มสมมติฐานยอดขายรวมจากเดิมที่คาดว่าจะเติบโตเพียง 14.5% และ 10% เป็น 22% และ 20%และผลจากการที่โรงงานKCE Technology ได้เดินเครื่องจนเกินระดับคุ้มทุนแล้ว จึงทำให้ฝ่ายวิจัยปรับสมมติฐาน Gross Margin ขึ้นเป็น 30.7% และ 29.6% จากเดิมที่ 27.0% และ 28.3% ตามลำดับ (แนะนำซื้อ ราคาเหมาะสม40.50 บาท)
TOP   คาดผลงานงวดไตรมาส 1 ปี 2557 พลิกกลับมาเป็นกำไร หลังจากขาดทุนในงวดไตรมาส 4 ปี 2556 เนื่องจากกำไรจากอัตราแลกเปลี่ยนและค่าการกลั่นที่ปรับตัวเพิ่มขึ้น อย่างไรก็ตามกำไรจากธุรกิจอะโรเมติกส์ลดลงถึง 42% เป็นผลจากราคาส่วนต่าง spread (Px-ULG95) ลดลงเพราะราคาพาราไซลีนที่ลดลงต่อเนื่อง รวมทั้งขาดทุนสต็อกน้ำมัน และ กำไรสุทธิงวดไตรมาส 1 ปี 2557 คิดเป็น 20% ของประมาณการทั้งปี ขณะที่คาดว่า ปัญหาผลผลิตในตลาดโลกเกินยังมีอยู่ต่อเนื่อง ในปีนี้และปีหน้า เป็นปัจจัยกดดัน รวมทั้งแผนการหยุดซ่อมบำรุงโรงกลั่น กดดันกำไรงวด 2Q57 ให้ต่ำสุดในรอบปี จึงทำให้ฝ่ายวิจัยปรับประมาณการกำไรปี 2557-2558 ลง และปรับลดคำแนะนำเป็น ถือ เพื่อรับปันผลราว 3-4% (แนะนำถือ ราคาเหมาะสม 56 บาท)
MThai News
