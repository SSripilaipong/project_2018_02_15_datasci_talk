บล. แอพเพิล เวลธ์ (APPLE) อดีตบล.สินเอเซียกลับมาดำเนินธุรกิจ หลังเปลี่ยนผู้ถือหุ้น ประเดิมธุรกิจสัญญาซื้อขายล่วงหน้า เริ่ม 6 พ.ค. นี้

นางเกศรา มัญชุศรี กรรมการผู้จัดการ บริษัท ตลาดสัญญาซื้อขายล่วงหน้า (ประเทศไทย) จำกัด (มหาชน) (TFEX) กล่าวว่า บริษัทหลักทรัพย์ แอพเพิล เวลธ์ จำกัด (มหาชน) หรือ APPLE ได้ผ่านการทดสอบระบบงาน เกณฑ์การเตรียมความพร้อมด้านบุคลากร การบริหารความเสี่ยง รวมทั้งมีคุณสมบัติเป็นไปตามเกณฑ์ที่กำหนดแล้ว ตลาดสัญญาซื้อขายล่วงหน้า และสำนักหักบัญชี จึงอนุญาตให้ APPLE สามารถเริ่มประกอบธุรกิจการเป็นตัวแทนซื้อขายสัญญา ซื้อขายล่วงหน้า และให้บริการด้านการชำระราคาได้ตั้งแต่วันที่ 6 พฤษภาคม 2557 เป็นต้นไป โดยใช้ชื่อย่อว่า “APPLE”
ในกรณีการเป็นนายหน้าซื้อขายดอลลาร์ล่วงหน้า (USD Futures) ของ APPLE นั้น ทางบริษัทฯยังต้องรอขั้นตอนการได้รับใบอนุญาตให้ประกอบธุรกิจซื้อขายสัญญาซื้อขายล่วงหน้าฟิวเจอร์สที่อ้างอิงกับอัตราแลกเปลี่ยนเงินจากธนาคารแห่งประเทศไทยก่อน จึงจะสามารถให้บริการในส่วนนี้ได้ บริษัทหลักทรัพย์ แอพเพิล เวลธ์ จำกัด (มหาชน) มีชื่อเดิมว่า บริษัทหลักทรัพย์ สินเอเซีย จำกัด และได้ขอหยุดประกอบธุรกิจการเป็นตัวแทนซื้อขายสัญญาซื้อขายล่วงหน้าเป็นการชั่วคราวตั้งแต่เดือนมิถุนายน 2554 ต่อมาได้มีการเปลี่ยนแปลงโครงสร้างผู้ถือหุ้นและผู้บริหาร และได้เปลี่ยนชื่อเป็นบริษัทหลักทรัพย์ แอพเพิล เวลธ์ จำกัด (มหาชน)
นายประสิทธิ์ ศรีสุวรรณ ประธานกรรมการบริหาร บริษัทหลักทรัพย์ แอพเพิล เวลธ์ ำกัด เปิดเผยว่า ภายหลังจากที่บริษัทฯ ได้เปิดให้ลูกค้าเข้าซื้อขายเป็นวันแรกเมื่อวันที่ 23 มกราคม 2557 ปรากฏว่าได้ผลตอบรับดีเกินคาด เนื่องจากบริษัทฯ มีความพร้อมในการดำเนินธุรกิจอย่างเต็มที่ โดยได้วางกลยุทธ์เพื่อเสริมขีดความสามารถในการแข่งขัน เพื่อสร้างรายได้และผลกำไรอย่างเป็นระบบ พร้อมทั้งวางเป้าหมายติดอันดับ Top 10 ในปี 2557 นี้และขึ้นแท่นติดอันดับ Top 5 ในปีหน้า
MThai News

