สภาอุตสาหกรรมฯ ห่วงแรงงานจบใหม่ตกงานมากกว่า 5 แสนคน หรือสูงเกิน 1% ของวัยทำงาน หลังเศรษฐกิจสู่ภาวะถดถอย อุตสาหกรรมเริ่มเลิกจ้าง วอนจัดการเลือกตั้งมีรัฐบาลใหม่โดยเร็ว

นายวัลลภ วิตนากร รองประธานสภาอุตสาหกรรมแห่งประเทศไทย (ส.อ.ท.) กล่าวว่า มีความเป็นห่วงแรงงานจบใหม่จะตกงานและตัวเลขว่างเงินจะสูงเกิน 1% ของวัยทำงาน หรือมากกว่า 500,000 คน โดยมีสาเหตุจากภาวะเศรษฐกิจที่ชะลอตัว ยอดใช้จ่ายในประเทศลดลงเพราะปัญหาการเมือง และการส่งออกเดือนล่าสุดยังติดลบ ส่งผลกระทบต่อการผลิตภาคอุตสาหกรรม ไม่สามารถเดินเครื่องผลิตเต็มที่ ทำให้โรงงานอุตสาหกรรมขนาดใหญ่หยุดการขยายงาน ไม่มีการรับพนักงานเพิ่ม และปรับลดกำลังผลิต ลดค่าล่วงเวลา ส่วนผู้ประกอบการเอสเอ็มอี เริ่มมีการเลิกจ้างในบางส่วน ซึ่งหากภาคการเมืองยังมีปัญหาต่อเนื่อง ไม่มีการเลือกตั้ง ไม่มีรัฐบาลใหม่ภายใน 6 เดือน
“สิ่งที่เอกชนอยากเห็นคือ การเลือกตั้ง จัดตั้งรัฐบาล อนุมัติงบกระตุ้นเศรษฐกิจโดยเร็ว เพราะหากไม่มีส่วนนี้ออกมา เศรษฐกิจเข้าสู่ภาวะถดถอย แรงงานจะตกงานเป็นจำนวนมาก โดยเฉพาะเด็กจบใหม่ ยิ่งสายงานที่ไม่ใช่ช่างโรงงานที่มีปัญหาขาดแคลนแรงงาน เป็นเด็กสายงานประจำออฟฟิศ เด็กกลุ่มนี้จะเสี่ยงตกงานมากที่สุด”นายวัลลภ กล่าว
ทั้งนี้ ตัวเลขของสำนักงานสถิติแห่งชาติระบุแรงงานไทยตกงานเป็นอันดับต่ำเป็นอันดับที่ 2 ของโลก โดยมีอัตรา 0.9% เท่านั้น หรือ 341,000 คน ในปัจจุบัน อย่างไรก็ตาม นายวัลลภ มองว่าแรงงานที่กำลังจะจบใหม่ออกมาที่มีประมาณ 400,000 คน/ปี มีโอกาสจะตกงานเพิ่มขึ้นเป็น 150,000 คน และเมื่อรวมกับตัวเลขตกงานสะสม จะทำให้แรงงานตกงานมากกว่า 490,000 คน และจะเพิ่มเป็นกว่า 500,000 คน หากไม่มีการจัดตั้งรัฐบาลใน 6 เดือนข้างหน้า
MThai News
