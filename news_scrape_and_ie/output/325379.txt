แบงก์ไทยพาณิชย์ ลดการเติบโตทางเศรษฐกิจไทย ปี 2557 เหลือ 1.6% จากเดิม 2.4% เพราะการเมืองวุ่น แจงเสียหายแล้ว 8 แสนล้านบาท
น.ส.สุทธาภา อมรวิวัฒน์ ผู้ช่วยผู้จัดการใหญ่ศูนย์วิจัยเศรษฐกิจและธุรกิจ (EIC) ธนาคารไทยพาณิชย์ จำกัด (มหาชน) เปิดเผยทิศทางเศรษฐกิจในปี 2557 ว่า จากสถานการณ์ทางการเมือง ที่ดำเนินมากกว่า 6 เดือน และมีแนวโน้มยืดเยื้ด จึงส่งผลลบต่อการลงทุนของภาครัฐ และความเชื่อมั่นภาคเอกชน โดยการรลงทุนภาครัฐหดตัว 6.6% และกระทบต่อการบริโภคภาคครัวเรือน หดตัว 0.5%  เห็นได้จากปริมาณการซื้อรถยนต์ไตรมาสแรกของปีนี้ มีเพียง 70,000 คัน จากเดิมคาดว่าจะมีการซื้อรถยนต์ใหม่ 90,000 – 100,000 คัน และการลงทุนภาคเอกชนหดตัว 2.8%  จึงส่งผลให้มูลค่าทางเศรษฐกิจลดลงไปแล้วกว่าร้อยละ 0.8 หรือคิดเป็นเม็ดเงินที่สูญไปกว่า 8 แสนล้านบาท ทำให้การเติบโตทางเศรษฐกิจไทยในปีนี้ จะขยายตัวได้เพียง 1.6% ลดลงจากเดิมที่เคยคาดการณ์ไว้ที่ 2.4%
ขณะที่การส่งออก พบว่า ยังไม่ฟื้นตัวมากนัก โดยการส่งออกไทยในช่วงไตรมาสแรกของปีหดตัวร้อยละ 1 จากการหดตัวของการส่งออกรถยนต์ และส่วนประกอบไปยังตลาดหลัก รวมถึงสินค้าเกษตรสำคัญ เช่น ยางพารา และอาหารทะเล ทำให้ประเมินว่า การส่งออกปีนี้จะขยายตัวเพียงร้อยละ 4 ลดลงจากเดิมที่คาดการณ์ไว้ที่ร้อยละ 5 แต่ทั้งนี้ยังมีสัญญาณการฟื้นตัวจากการส่งออกสินค้าในหมวดอิเล็กทรอนิกส์ เครื่องใช้ไฟฟ้า และการส่งออกรถยนต์ ไปยังตลาดรอง ได้แก่ ซาอุดีอาระเบีย มาเลเซีย และฟิลิปปินส์
MThai News
