กรมการค้าภายใน สั่งผู้ผลิต สบู่-ผงซักฟอก-แชมพู ลดแพ็คเกจสินค้าที่มีหลายขนาดลง หลังพบ 3 รายการมีสินค้าในท้องตลาด 102 ขนาด หวังแก้ “ลดไชส์-ขึ้นราคาทางอ้อม” ขู่ไม่ร่วมมือขึ้นบัญชีควบคุม

นายสันติชัย สารถวัลย์แพศย์ รองอธิบดีกรมการค้าภายใน เปิดเผยภายหลังการหารือกับสมาคมผู้ผลิตสบู่ไทย สิ่งชําระล้าง และผลิตภัณฑ์ส่วนบุคคล วานนี้ (28 เม.ย.) ว่า กรมฯ ขอความร่วมมือจากสมาคมฯ ให้พิจารณาปรับขนาดบรรจุสินค้า 3 ชนิด คือ สบู่ ผงซักฟอก และแชมพู ไม่ให้มีมากเกินไปจนสร้างความสับสนต่อผู้บริโภค ซึ่งสมาคมฯ ได้แจ้งว่าจะขอหารือก่อนว่าการปรับขนาดบรรจุให้มีมาตรฐานเดียวกันนั้นทำได้มากน้อยแค่ไหน ใช้ขนาดไหนเป็นเกณฑ์ โดยจะมีหนังสือแจ้งให้กรมฯ ทราบต่อไป กรมฯ ยังได้ขอให้ผู้ผลิตสินค้าทั้ง 3 รายการ แจ้งข้อมูลขนาดบรรจุ ราคาขาย เพื่อใช้เป็นข้อมูลในการติดตามสถานการณ์ด้านราคา “หากต่อไปใครมีการปรับลดขนาดเพื่อปรับราคาทางอ้อมก็จะรู้ได้ทันที โดยกำหนดให้ผู้ผลิตจะต้องส่งข้อมูลทั้งหมดภายใน พ.ค.นี้”
สำหรับข้อมูลขนาดบรรจุสินค้าทั้ง 3 รายการ จากการสำรวจพบว่า สบู่ก้อน มีทั้งหมด 11 ขนาด สบู่เหลว มี 9 ขนาด ผงซักฟอก มี 36 ขนาด น้ำยาซักฟอก มี 8 ขนาด และแชมพู มี 38 ขนาด ซึ่งสมาคมฯ ได้แจ้งว่า ที่มีการกำหนดขนาดเป็นจำนวนมากเป็นไปตามความต้องการของผู้บริโภคปัจจุบัน ผงซักฟอก เป็นสินค้าที่อยู่ในบัญชีควบคุม โดยมีมาตรการ คือ กำหนดให้ผู้ผลิตจะต้องแจ้งให้ทราบกรณีจะมีการปรับขึ้นราคาจำหน่าย ส่วนสบู่และแชมพู ไม่ได้เป็นสินค้าควบคุม ซึ่งกรมฯ ได้ขอความร่วมมือให้แจ้งก่อนปรับราคาจำหน่าย แต่หากไม่ให้ความร่วมมือ หรือมีปัญหาการลดไชส์เพื่อขึ้นราคาทางอ้อม กรมฯ จะบรรจุเป็นสินค้าควบคุม เพื่อกำหนดมาตรการทางกฎหมายให้เข้มขึ้น หรือใช้พ.ร.บ.ชั่งตวงวัด กำหนดขนาดบรรจุ เพื่อให้มีมาตรฐานเดียวกัน
“ขณะนี้ ยังไม่ถึงขั้นต้องใช้กฎหมายเข้าไปจัดการ อยากขอความร่วมมือ เพราะการดำเนินการใดๆ เรายึดหลักการค้าเสรี การแข่งขันเสรี ยิ่งเมื่อเปิดประชาคมเศรษฐกิจอาเซียน (เออีซี) จะมีสินค้าชนิดเดียวกันจากต่างประเทศเข้ามาแข่งขัน ต้องทำให้ผู้ผลิตไทยแข่งขันได้ แต่ก็ต้องดูแลผู้บริโภคไม่ให้ถูกเอาเปรียบด้วย การเข้ามาดูแลขนาดสินค้าเน้น 3 รายการนี้ก่อนในเบื้องต้น เพราะเป็นสินค้าที่ได้รับการร้องเรียนเข้ามามาก และจะขยายการตรวจสอบสินค้ารายการอื่นๆ เพิ่มเติมสำหรับสมาคมผู้ผลิตสบู่ไทย สิ่งชําระล้าง และผลิตภัณฑ์ส่วนบุคคล มีสมาชิกที่ผลิตสินค้า 90% ของสินค้าที่มีอยู่ในตลาด กรมฯ มั่นใจว่า หากสามารถจัดระเบียบผู้ผลิตรายใหญ่ได้แล้ว ผู้ผลิตรายย่อยอีก 10% ก็ไม่น่าจะมีปัญหา”
MThai News
