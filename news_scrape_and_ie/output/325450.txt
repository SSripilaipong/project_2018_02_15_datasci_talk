สศค. ชี้การเมืองยืดเยื้อฉุด ศก.ไทยเดือน มี.ค.2557 ชะลอตัว ทำส่งออกติดลบ 3.1% ประเมินจีดีพีไตรมาสแรกติดลบ เชื่อไตรมาส 2 ฟื้น

นายสมชัย สัจจพงษ์ ผู้อำนวยการสำนักงานเศรษฐกิจการคลัง (สศค.) เปิดเผยว่า ปัญหาทางการเมืองที่ยืดเยื้อส่งผลกระทบต่อผู้บริโภคและผู้ประกอบการ ทำให้การใช้จ่ายภาคเอกชน ทั้งในด้านการบริโภคและการลงทุนชะลอตัวลง ตลอดจนการท่องเที่ยวทำให้เศรษฐกิจไทยในช่วงเดือนมี.ค. และไตรมาส 1/2557 มีสัญญาณการชะลอตัวลงอย่างต่อเนื่อง
สำหรับการลงทุนภาคเอกชนมีสัญญาณหดตัวต่อเนื่อง ทั้งในหมวดการก่อสร้าง และหมวดเครื่องมือเครื่องจักร สะท้อนได้จากภาษีธุรกรรมอสังหาริมทรัพย์ในเดือนมีนาคม 2557 หดตัวต่อเนื่องที่ -9.4% ต่อปี ส่งผลให้ไตรมาสที่ 1 ปี 2557 หดตัวอยู่ที่ -6.6% ต่อปี เช่นเดียวกับยอดจำหน่ายปูนซีเมนต์ในเดือนมีนาคม 2557 ที่หดตัว -3.5% ต่อปี ทำให้ในไตรมาสที่ 1 ปี 2557 หดตัวที่ -2.4 %ต่อปี สำหรับการลงทุนในหมวดเครื่องมือเครื่องจักร สะท้อนจากปริมาณนำเข้าสินค้าทุนในเดือนมีนาคม 2557 หดตัวต่อเนื่องมาอยู่ที่ -15.2 ต่อปี ส่งผลทำให้ในไตรมาสที่ 1 ปี 2557 หดตัวที่ -14.1% ต่อปี
ด้านการส่งออกสินค้าเดือนมี.ค. 2557 ติดลบ 3.1% โดยมีมูลค่าการส่งออกสินค้าในรูปเหรียญสหรัฐ อยู่ที่ 19.9 พันล้านเหรียญสหรัฐ ส่วนการนำเข้าเดือนมี.ค. 2557 ติดลบ 14.2% จึงส่งผลทำให้ดุลการค้าเดือนมี.ค. เกินดุล 1.5 พันล้านเหรียญสหรัฐ ส่วนการส่งออกไตรมาส 1/2557 ติดลบ 1% โดยมีมูลค่าการส่งออก 56.2 พันล้านเหรียญสหรัฐ โดยสินค้าที่หดตัว ได้แก่ สินค้าเชื้อเพลิง อุตสาหกรรมการเกษตร และสินค้าเกษตรกรรม
นางสาวกุลยา ตันติเตมิท ผู้อำนวยการสำนักนโยบายเศรษฐกิจมหภาค สำนักงานเศรษฐกิจการคลัง (สศค.) เผย สศค.คาดว่าจีดีพีไตรมาส 1/2257 จะติดลบ เนื่องจากปัญหาทางการเมืองที่มีผลกระทบต่อเศรษฐกิจไทยตลอดในช่วง 3 เดือนที่ผ่านมา และส่งผลกระทบทำให้ความเชื่อมั่นผู้บริโภคและนักลงทุนชะลอตัวลงอย่างต่อเนื่อง แต่ยังคงเป้าหมายการเติบโตของเศรษฐกิจไทยปีนี้โตได้ 2.6% หลังจากที่เชื่อว่าการเมืองจะคลี่คลายได้ในไตรมาส 3 และจะมีผลำทำให้ความเชื่อมั่นของผู้บริโภคจะกลับมาได้ ภายในไตรมาส 4 ซึ่งก็จะส่งผลทำให้การขยายตัวของเศรษฐกิจในไตรมาส 3 และ 4 จะเติบโตได้ดี จึงทำให้ยังคงเป้าหมายการเติบโตทั้งปีไว้ที่ 2.6%
MThai News
