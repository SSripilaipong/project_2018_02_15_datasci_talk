สำนักงานเศรษฐกิจอุตสาหกรรม เผยกลุ่มไฟฟ้าและอิเล็กทรอนิกส์ มียอดการผลิตลดลง แม้แต่เครื่องปรับอากาศที่ขายดีหน้าร้อน ยังเติบโตแบบชะลอตัว เหลือโตเพียง 5.4%

ดร.สมชาย หาญหิรัญ ผู้อำนวยการสำนักงานเศรษฐกิจอุตสาหกรรม (สศอ.) กล่าวว่า ดัชนีผลผลิตอุตสาหกรรม MPI เดือน มี.ค. 2557 ติดลบ 10.4 % อัตราการใช้กำลังการผลิตอยู่ที่ 64.33% ส่วนภาวะการผลิตอุตสาหกรรมเดือน มีนาคม 2557
ทั้งนี้อุตสาหกรรมไฟฟ้าและอิเล็กทรอนิกส์ การผลิตอุตสาหกรรมไฟฟ้าและอิเล็กทรอนิกส์ ของเดือนมีนาคม 2557 มีการปรับตัวลดลง 12.77% เมื่อเทียบกับช่วงเดียวกันของปีก่อน ซึ่งมาจากอุตสาหกรรมอิเล็กทรอนิกส์ที่มีการปรับตัวลดลง 15.11% โดยการผลิตฮาร์ดดิสก์ไดรฟ์มีการปรับตัวลดลงถึง 19.65% สำหรับอุตสาหกรรมไฟฟ้ามีการปรับตัวลดลง 2.12% โดยมาจากตู้เย็น หม้อหุงข้าว กระติกน้ำร้อน เพราะภาคครัวเรือนในประเทศ มีการชะลอการใช้จ่าย นอกจากนี้สายไฟฟ้ามีการปรับตัวเพิ่มขึ้นจากการที่ภาครัฐมีการลงทุนพัฒนาโครงสร้างพื้นฐาน
ศูนย์วิจัยกสิกรไทย ยังได้วิเคราะห์ยอดขายเครื่องปรับอากาศ ปี 2557 ว่า แม้ปีนี้อากาศจะร้อนกว่าทุกปีซึ่งเป็นปัจจัยบวกต่อยอดขายเครื่องปรับอากาศก็ตาม แต่คาดว่าจะขยายตัวในอัตราที่ลดลงอยู่ที่ 5.4% หรือมียอดขาย 1.6 ล้านเครื่อง จากปัจจัยที่กำลังซื้อของประชาชนลดลง หนี้ภาคครัวเรือนอยู่ในระดับสูงอีกทั้งจำนวนที่อยู่อาศัยสร้างเสร็จพร้อมโอนชะลอตัวลง ซึ่งเทียบกับปี 2556 มียอดขาย 1.52 ล้านเครื่อง หรือเติบโต 10.9% โดยกระแสเรื่องสุขภาพโดยเฉพาะเครื่องปรับอากาศที่มีระบบฟอกอากาศในตัว การฆ่าเชื้อโรคแบบประจุบวกลบ อินเวอร์เตอร์ประหยัดพลังงานจะเติบโตดี โดยการแข่งขันของตลาดเครื่องปรับอากาศและนวัตกรรมต่างๆ รวมถึงการโฆษณามีมากขึ้น ซึ่งมีมูลค่ารวม 26,000 ล้านบาท หรือขยายตัว 7.4%
MThai News
