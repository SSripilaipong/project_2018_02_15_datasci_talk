พ.อ.นที ศุกลรัตน์ ออกโรงเตือนบมจ. อสมท ผู้บริหารโครงข่าย (Mux) ให้ยกเลิกส่งสัญญาณช่อง 3 เดิมระบบอะนาล็อก ในระบบดิจิตอล เพราะคนละใบอนุญาต
พ.อ.นที ศุกลรัตน์ ประธานกรรมการกิจการกระจายเสียงและกิจการโทรทัศน์ (กสท.) เปิดเผยว่า มีกรรมการ กสท. ได้แจ้งเรื่องการส่งสัญญาณโครงข่าย (Mux) โทรทัศน์ระบบดิจิทัล ของ บมจ. อสมท ซึ่งนำช่อง 3 อนาล็อก ไปส่งสัญญาณในระบบดิจิตอล ทำให้กล่องรับสัญญาณ DVB-T2 สามารถรับชมช่อง3 อนาล็อก ผ่านกล่องที 2 ซึ่งการดำเนินการดังกล่าวของโครงข่ายระบบดิจิตอล อสมท ถือเป็นการนำช่องรายการที่ ไม่ได้ รับใบอนุญาตทีวีดิจิตอล ไปออกอากาศบนโครงข่ายระบบดิจิตอล ซึ่งไม่สามารถกระทำได้ เนื่องจากช่อง 3 อะนาล็อกเป็นผู้ประกอบการรายเดิม ที่ได้รับใบอนุญาตออกอากาศโทรทัศน์ระบบอนาล็อก ภาคพื้นดินเท่านั้น
ทั้งนี้บอร์ด กสท. ได้มอบหมายให้ สำนักงาน กสทช. ส่งหนังสือแจ้งไปยัง บริษัท อสมท จำกัด (มหาชน) ผู้ได้รับใบอนุญาตประกอบกิจการโครงข่ายระบบดิจิทัล ให้ยกเลิกการส่งสัญญาณระบบดิจิตอล ช่อง 3 อะนาล็อกคาดว่า โครงข่าย อสมท อาจเข้าใจผิดในการส่งสัญญาณทีวีดิจิทัล ในช่วงเริ่มต้น ซึ่งยังไม่มีความเสียหาย อย่างมีนัยสำคัญต่อกรณีดังกล่าว จึงให้สำนักงาน กสทช.ส่งหนังสือให้ชี้แจ้งให้ อสมท ดำเนินการให้ถูกต้อง
ด้านนายเอนก เพิ่มวงศ์เสนีย์ กรรมการผู้อำนวยการใหญ่ บริษัท อสมท จำกัด (มหาชน) กล่าวว่ากำลังอยู่ระหว่างการตรวจสอบการส่งสัญญาณโครงข่าย อสมท ต่อกรณีการำนำช่อง 3 อนาล็อก ไปออกอากาศบนโครงข่ายระบบดิจิทัล อย่างไรก็ตามหลังจากได้รับหนังสือจาก สำนักงาน กสทช. อย่างเป็นทางการ จะดำเนินการตามที่ สำนักงาน กสทช. แจ้งมาในทันที
นอกจากนี้บอร์ด กสท. ได้เห็นชอบตามที่ บมจ.อสมท เสนอขอดำเนินการส่งสัญญาณโทรทัศน์ออกอากาศคู่ขนาน (Simulcast) ช่อง9 อนาล็อก ในช่องทีวีดิจิตอล เอชดี ที่ชนะประมูล เช่นเดียวกับช่อง 7 อนาล็อก ที่ได้รับอนญาต ออกอากาศคู่ขนานช่องอนาล็อกและดิจิทัลไปก่อนหน้านี้ ส่วนช่อง 5 ,ช่อง 11 และไทยพีบีเอส ได้รับอนุญาตออกอากาศคู่ขนาน ทีวีดิจิตอล ประเภทสาธารณะ จะเห็นว่าช่องทีวี อนาล็อกในกลุ่มผู้ประกอบการเดิม 80% ดำเนินการออกอากาศคู่ขนานระบบดิจิตอล ดังนั้นเชื่อว่าจะไม่ส่งผลกระทบต่อกระบวนการเปลี่ยนผ่านการส่งสัญญาณโทรทัศน์ระบบดิจิตอล
MThai News
