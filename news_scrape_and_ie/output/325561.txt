ดัชนีหุ้นเปิดตลาดปรับตัวเพิ่มขึ้น 1.20 จุดแตะที่ระดับ 1,413.53 จุด มูลค่าการซื้อขาย 1,664.92 ล้านบาท คาดว่านักลงทุนบางส่วนจับตาการเมืองและผลประชุมเฟด

บล.ฟินันเซีย ไซรัส เมื่อวานนี้ดัชนีหุ้น SET พลิกกลับมาแกว่งบวกแคบๆ ได้ หลังช่วงเช้าปรับตัวลงก่อน บรรยากาศการเมืองร้อนแรง โดยกปปส. ยังระบุว่าจะประกาศการเคลื่อนไหวใหญ่ขั้นแตกหักในคืนวันนี้(30 เม.ย.) ทำให้บล.ฟินันเซีย คาดว่าดัชนีหุ้น SET มีโอกาสที่จะแกว่งตัวผันผวนและปรับตัวย้อนลงอีกได้ แม้ว่าเช้านี้บรรยากาศการลงทุนจากต่างประเทศจะค่อนข้างสดใส เพราะนักลงทุนขานรับผลประกอบการที่แข็งแกร่งของบริษัทเอกชนทั้งในสหรัฐและยุโรป แต่ความกังวลเกี่ยวกับตัวเลขเศรษฐกิจของทั้ง 2 โซนนี้ยังมีอยู่ หลังดัชนีความเชื่อมั่นผู้บริโภคสหรัฐซบเซาลงในเดือน เม.ย. และ ความเชื่อมั่นภาคธุรกิจของยูโรโซนก็ชะลอตัว
ทั้งนี้ตลาดหุ้นเช้าวันนี้ (30 เม.ย.) เปิดทำการเมื่อเวลา 10.00 น. ดัชนีปรับตัวเพิ่มขึ้น 1.20 จุดแตะที่ระดับ 1,413.53 จุด ด้วยมูลค่าการซื้อขาย 1,664.92 ล้านบาท โดยคาดว่านักลงทุนบางส่วนคงต้องการรอดูผลการประชุมเฟดและถ้อยแถลงของประธานเฟดในคืนวันนี้(30 เม.ย.) อีกครั้ง ขณะที่ SET จะปิดทำการในวันพรุ่งนี้(1 พ.ค.) ด้วย ดังนั้นเรายังแนะนำให้รอจังหวะเลือกหุ้นซื้อใหม่อีกครั้งเมื่อตลาดปรับลงจะเหมาะสมกว่า
MThai News
