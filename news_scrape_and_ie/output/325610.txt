กสทช. สั่งผู้ประกอบกิจการกระจายเสียงและกิจการโทรทัศน์ 8 ราย ระงับการออกอากาศ หรือโฆษณาผลิตภัณฑ์หรือสินค้าที่ผิดกฎหมาย อย. หากฝ่าฝืนปรับวันละ 20,000 บาท

นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เปิดเผยว่า สำนักงาน กสทช. ได้มีหนังสือถึงผู้ประกอบกิจการกระจายเสียงและกิจการโทรทัศน์ 8 ราย คือ บริษัท เอช พลัส แชนแนล คอร์ปอเรชั่น จำกัด บริษัท 168 สตาร์ จำกัด บริษัท บลูสกาย แชนแนล จำกัด บริษัท ฮอท ไอเดียส์ แอนด์ เวนเจอร์ส จำกัด
และบริษัท ห้าสิบเก้า ซัคเซส จำกัด บริษัท บีเคเค เทเลวิชั่น (ไทยแลนด์) จำกัด บริษัท แฌ มี ทีวี จำกัด บริษัท เฮิร์บทีวี จำกัด ให้ระงับการออกอากาศหรือโฆษณาผลิตภัณฑ์หรือสินค้าที่เป็นการฝ่าฝืนกฎหมายว่าด้วยอาหาร หรือกฎหมายว่าด้วยยา ตามที่สำนักงานคณะกรรมการอาหารและยา (อย.) ได้มีหนังสือสั่งระงับการโฆษณาดังกล่าวไปยังผู้ประกอบกิจการทั้ง 8 รายแล้วก่อนหน้านี้
สำหรับกรณีของบริษัท เอช พลัส แชนแนล คอร์ปอเรชั่น จำกัด นั้น ได้มีการดำเนินการโฆษณาผลิตภัณฑ์ยา บีแอล 99 (BL99) โดยไม่ได้รับอนุญาตตามกฎหมายที่เกี่ยวข้องกับผลิตภัณฑ์อาหารและยา ทางสถานีโทรทัศน์ดาวเทียมช่องรายการ H Plus Channel
บริษัท เอช พลัส แชนแนล คอร์ปอเรชั่น จำกัด ได้มีการดำเนินการโฆษณาผลิตภัณฑ์อาหาร ดี เชฟ (D-Shape) ทางสถานีโทรทัศน์ดาวเทียมช่องรายการ doodee channel
บริษัท บลูสกาย แชนแนล จำกัด ได้มีการดำเนินการโฆษณาผลิตภัณฑ์อาหาร ไอ-ซูลิน (I-ZULIN) ทางสถานีโทรทัศน์ดาวเทียมช่องรายการ BLUESKY CHANNEL ,บริษัท ฮอท ไอเดียส์ แอนด์ เวนเจอร์ส จำกัด ได้มีการดำเนินการโฆษณาผลิตภัณฑ์ยา ทวนทอง 99 ทางสถานีโทรทัศน์ดาวเทียม ช่องรายการ My TV
บริษัท ห้าสิบเก้า ซัคเซส จำกัด ได้มีการดำเนินการโฆษณาผลิตภัณฑ์อาหาร ไนซ์ฟิล (Nize Fil) ผลิตภัณฑ์อาหาร ลินเซีย ( Linzia) ผลิตภัณฑ์อาหาร คอฟฟี่ สลิม (Coffee Slim) และผลิตภัณฑ์อาหาร ไอ-ซีเครท (I-Secret) ทางสถานีโทรทัศน์ดาวเทียมช่องรายการ Ok Life Asean Channel
สำหรับกรณีของบริษัท บีเคเค เทเลวิชั่น (ไทยแลนด์) จำกัด ได้มีการดำเนินการโฆษณาผลิตภัณฑ์อาหาร แอสต้า-เอ็กซ์ (Asta X) ผลิตภัณฑ์อาหาร แอสตาแคร์ (Asta Kare) ผลิตภัณฑ์อาหาร บีแอล แม็กซ์ (BL maxx) และผลิตภัณฑ์อาหาร เรดมอส ทางสถานีโทรทัศน์ดาวเทียมช่องรายการ FIN Station
ส่วนกรณีของบริษัท แฌ มี ทีวี จำกัด ได้มีการดำเนินโฆษณาผลิตภัณฑ์อาหาร ดีเอชเอ (DHA) ผลิตภัณฑ์อาหาร แอสต้า-เอ็กซ์ (Asta X) และผลิตภัณฑ์อาหาร บล็อก และ เบิร์น (Block & Burn) ทางสถานีโทรทัศน์ดาวเทียมช่องรายการ Share TV
และ บริษัท เฮิร์บทีวี จำกัด ได้มีการดำเนินการโฆษณาผลิตภัณฑ์ยา สมุนไพรทิพย์ปทุม และผลิตภัณฑ์ยา ยาสตรีผสมว่านชักมดลูก ทางสถานีโทรทัศน์ดาวเทียมช่องรายการ Herbs TV
MThai News
