ธ.ก.ส. เผยผลการดำเนินงานบัตรสินเชื่อเกษตรกรทะลุเป้า 4,081,201 ใบ ยอดใช้จ่ายผ่านบัตรจำนวน 28,097 ล้านบาท พร้อมสนับสนุนร้านค้าที่เข้าสู่มาตรฐาน Q Shop

นายลักษณ์ วจนานวัช ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เผยโครงการบัตรสินเชื่อเกษตรกร ซึ่งเป็นนวัตกรรมทางการเงินที่ช่วยอำนวยความสะดวกในการซื้อปัจจัยการผลิตที่จำเป็นทางการเกษตร ซึ่งเกษตรกรใช้จ่ายผ่านบัตรเพิ่มขึ้น ทั้งปริมาณและรอบการใช้จ่ายผ่านบัตร ซึ่ง ณ 31 มีนาคม 2557 เกษตรกรใช้งานบัตรสินเชื่อไปแล้วจำนวน 4,081,201 ใบ มียอดใช้จ่ายผ่านบัตร จำนวน 28,097 ล้านบาท สูงกว่าเป้าหมายที่วางไว้ 20,000 ล้านบาท ถึง 40.48 % ซึ่งสินค้าที่เกษตรกรนิยมใช้จ่ายผ่านบัตร คือ ปุ๋ย 66% รองลงมา คือ น้ำมันเชื้อเพลิง15% เคมีภัณฑ์ 10% ที่เหลือเป็นเมล็ดพันธุ์และเครื่องมือทางการเกษตร โดย 50% นิยมใช้จ่ายผ่านร้านค้าเอกชน เนื่องจากมีความสะดวก ความคุ้นเคย และการบริหารจัดการมีความคล่องตัว รองลงมา 32% เป็นการใช้จ่ายผ่านสหกรณ์การเกษตรเพื่อการตลาดลูกค้า ธ.ก.ส. (สกต.) ที่เหลือเป็นปั๊มน้ำมันและร้านค้าสหกรณ์ทั่วไป
ส่วนของร้านค้า ธ.ก.ส. ได้ดำเนินการขึ้นทะเบียนร้านค้าเพื่อรองรับการใช้จ่ายผ่านบัตรของเกษตรกรที่เพิ่มมากขึ้นจำนวน 12,023 ร้านค้า ซึ่งได้เร่งรัดการติดตั้งเครื่อง EDC ให้กับร้านค้าแล้วจำนวน 10,000 ร้านค้า กรมวิชาการเกษตรร่วมจัดอบรมให้ความรู้เกี่ยวกับการจัดร้านตามมาตรฐาน Q Shop ให้มีการบริหารจัดการที่ดีตามมาตรฐานสากล เช่น มีการปฏิบัติตามกฎหมายในการจำหน่ายปุ๋ยเคมี เมล็ดพันธุ์และวัตถุอันตรายทางการเกษตร โดยกรมวิชาการเกษตรจะเข้าไปแนะนำวิธีการบริหารจัดการร้านค้าที่ถูกสุขลักษณะ
นายลักษณ์กล่าวอีกว่า เพื่อเป็นการคืนกำไรให้เกษตรกรที่ใช้จ่ายผ่านบัตรสินเชื่อ และชำระหนี้ตรงเวลา ธ.ก.ส. ได้จัดกิจกรรมโปรโมชั่น “โชค 2 ต่อ” โดยมอบคูปองให้กับเกษตรกรที่ใช้บัตรซื้อสินค้าจาก สหกรณ์การเกษตรเพื่อการตลาดลูกค้า ธ.ก.ส (สกต.) หรือร้านค้าเครือข่าย ครบทุก 1,000 บาท จะได้คูปองชิงโชค 1 ใบหรือชำระหนี้ได้ตามกำหนดทุก 5,000 บาท จะได้รับ 1 สิทธิ ในการเข้าไปร่วมลุ้นรางวัล (ซึ่งสิ้นสุดการเข้าร่วมชิงรางวัลไปแล้วเมื่อ 31 มีนาคม 2557) จำนวน 217 รางวัล รวมมูลค่า 12,806,300 บาท กำหนดจับรางวัลในวันที่ 16 พฤษภาคม 2557 ณ ชั้น 11 ธ.ก.ส. สำนักงานใหญ่ บางเขน โดยรางวัลประกอบไปด้วยรถยนต์ Toyota Fortuner 3 รางวัล รถยนต์Toyota Hilux VIGO Double Cab 9 รางวัล รถแทรกเตอร์คูโบต้า 5 รางวัล รถมอเตอร์ไซด์ สร้อยคอทองคำหนัก 1 บาท เป็นต้น ทั้งนี้จะประกาศรางวัลทางเว็บไซต์ธนาคาร www.baac.or.th หนังสือพิมพ์เดลินิวส์ฉบับวันที่ 22 พฤษภาคม 2557 และป้ายประชาสัมพันธ์ที่ ธ.ก.ส.ทุกสาขาทั่วประเทศ
MThai News

