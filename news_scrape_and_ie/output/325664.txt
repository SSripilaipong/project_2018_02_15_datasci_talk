แบงก์ชาติ หารือบสย.และสสว. หาช่องทางช่วยธุรกิจเอสเอ็มอีรายเล็ก จ่ายค่าธรรมเนียมค้ำประกัน ในภาวะเศรษฐกิจถดถอย

นางสาลินี วังตาล ผู้ช่วยผู้ว่าการ สายกำกับสถาบันการเงิน ธนาคารแห่งประเทศไทย (ธปท.) เผยแบงก์ชาติได้หารือบรรษัทประกันสินเชื่อขนาดย่อม(บสย.)เป็นระยะๆเพื่อค้ำประกัน ซึ่งเท่าที่ทราบวงเงินค้ำประกันของ บสย. ยังเหลืออยู่อีกจำนวนมาก เพียงแต่ลูกค้าจะต้องเสียค่าธรรมเนียมการค้ำประกันที่อัตรา 1.75% ดังนั้น จึงมีหารือร่วมกันในประเด็นที่เศรษฐกิจช่วงนี้ยังไม่ฟื้นตัว รวมถึงยังไม่มีรัฐบาล จะมีการผ่อนปรนเรื่องดังกล่าวได้หรือไม่ รวมถึงประสานสำนักงานส่งเสริมวิสาหกิจขนาดกลางและขนาดย่อม(สสว.)ซึ่งมีเงินงบประมาณคงเหลือเพื่อให้เข้ามาช่วยดูแลในการชดเชยค่าธรรมเนียมดังกล่าวให้ โดยที่ผ่านมาเมื่อเกิดเหตุการณ์น้ำท่วมใหญ่ สสว. เคยเข้ามาช่วยเหลือแล้ว
นอกจากนี้ จากการทำบททดสอบภาวะวิกฤติ (street test)ของ ธปท. โดยการตั้งสมมติฐานแบบเลวร้ายมากที่สุดที่สภาวะเศรษฐกิจยังคงซบเซาไปจนถึงประมาณ 1-2 ปี ระบบของธนาคารพาณิชย์จะยังคงสามารถดำรงอยู่ได้ในการเป็นเสาหลักของประเทศโดยไม่มีปัญหา ถึงแม้ว่าตัวเลขเอ็นพีแอลจะมีการปรับตัวเพิ่มสูงขึ้นก็ตาม เนื่องจากเงินกันสำรองของธนาคารที่เผื่อเอาไว้มีอยู่ในปริมาณที่เพียงพอ โดยมีเม็ดเงินกว่าแสนล้านที่กันสำรองเผื่อไว้โดยเป็นเงินกันสำรองส่วนเกินสูงถึง 157% สำหรับประเด็นเรื่องการคิดค่าธรรมเนียมจากลูกค้าของธนาคารพาณิชย์นั้น ธปท. พยายามให้ความเป็นธรรมกับทั้ง 2 ฝ่าย หากจะมีการปรับขึ้นต้องมีเหตุผลที่ชัดเจนถึงในส่วนของต้นทุน แต่ธปท. จะไม่เข้าไปกำหนด หรือบังคับเกี่ยวกับเพดานของค่าธรรมเนียมซึ่งอาจเป็นอุปสรรคในการคิดนวัตกรรมใหม่ทางการเงิน
ทั้งนี้ยอดรวมสินเชื่อทั้งระบบในช่วงที่ผ่านมา ขยายตัวเป็นตัวเลข 2 หลักมาตลอด คือสิ้นปี 2555 ขยายตัวที่ 23.77% , สิ้นปี 2556 ที่ 11.34% ขณะที่สิ้นเดือนมีนาคม 2557 ขยายตัวเพียง 9.8% (หากรวมธนาคารที่อยู่ในเครือด้วยสินเชื่อจะขยายตัวที่ 10.1% ) เทียบกับเดือนมีนาคมของปีก่อนที่โต 13.15% ส่วนสินเชื่อที่ต้องจับตาเป็นพิเศษ(SM)ในส่วนของธุรกิจเอสเอ็มอีอยู่ที่ 2.1% รายย่อยอยู่ที่ 2.4% จากลูกหนี้เอสเอ็มอีเอ็นพีแอลยังทรงตัวที่ 3.6% ส่วนเอ็นพีแอลสินเชื่อรายย่อยอยู่ที่ระดับ 2.4%แต่ถือว่าอยู่ในระดับที่ดีเมื่อเทียบกับภาวะเศรษฐกิจ ซึ่งเป็นผลจากที่ธนาคารพาณิชย์เข้าไปดูแลลูกค้าอย่างใกล้ชิด อีกทั้งยังมีมาตรการช่วยเหลือไม่ว่าจะเป็นการยืดอายุหนี้ เพื่อให้จำนวนการชำระเงินต้นลดลงและยังสามารถชำระดอกเบี้ยได้ บวกกับแนวโน้มอัตราดอกเบี้ยไทยอยู่ในระดับต่ำไม่เป็นภาระของลูกค้า
MThai News
