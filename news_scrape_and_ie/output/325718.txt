กกพ. หรือ เรกูเลเตอร์มีมติปรับขึ้นค่าไฟ 10 สตางค์ต่อหน่วย ในงวด พ.ค.-ส.ค. จากที่ต้องปรับขึ้น 13.94 สตางค์ต่อหน่วย เพื่อลดผลกระทบประชาชน ส่งผลประชาชนต้องจ่ายค่าไฟรวม 3.96 บาทต่อหน่วย

นายดิเรก ลาวัณย์ศิริ ประธาน คณะกรรมการกำกับกิจการพลังงาน (กกพ.) หรือ เรกูเลเตอร์ เผยว่า ที่ประชุมเห็นชอบให้ปรับเพิ่มการคำนวณค่าไฟฟ้าผันแปรอัตโนมัติ หรือ เอฟที งวด พ.ค. – ส.ค.57 เป็น 13.94 สตางค์ต่อหน่วย แต่เพื่อบรรเทาผลกระทบต่อประชาชน จึงให้ปรับขึ้น 10 สตางค์ต่อหน่วย โดยค่าเอฟทีจะอยู่ที่ 69 สตางค์ต่อหน่วย เมื่อรวมกับค่าไฟฐานจะต้องจ่ายที่ 3.96 บาทต่อหน่วย โดยให้การไฟฟ้าฝ่ายผลิตแห่งประเทศไทย(กฟผ.) รับภาระส่วนที่เหลือไว้ คิดเป็นเงิน 2,247 ล้านบาท ซึ่งจะนำส่วนนี้ไปเกลี่ยในงวดถัดไป
ทั้งนี้ปัจจัยที่ส่งผลกระทบให้เอฟทีงวดดังกล่าวปรับขึ้นมาจากค่าเงินบาทที่อ่อนค่าลง 0.12 บาทต่อดอลล่าร์สหรัฐ อยู่ที่ 32.33 บาทต่อดอลล่าร์สหรัฐ ประกอบกับ การผลิตไฟฟ้าด้วยก๊าซธรรมชาติที่เพิ่มขึ้นเพื่อรองรับความต้องการไฟฟ้าที่เพิ่มขึ้น โดยราคาก๊าซธรรมชาติเฉลี่ยเพิ่มขึ้น 9.11 บาทต่อล้านบีทียู รวมถึงการผลิตไฟฟ้าจากน้ำมันเตามีต้นทุนเพิ่มขึ้น 246 ล้านบาท
Mthai News
