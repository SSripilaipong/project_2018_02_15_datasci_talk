“นิวัฒน์ธำรง” เผยมั่นใจใช้หนี้งบกลาง 2 หมื่นล้านได้ทันใน พ.ค. หลังทยอยใช้หนี้ไปแล้ว 1.5 หมื่นล้าน ยอดระบายข้าวดีต่อเนื่องเฉพาะเดือน เม.ย.ขายได้ 7-8 แสนตัน

นายนิวัฒน์ธำรง บุญทรงไพศาล รองนายกรัฐมนตรี และรัฐมนตรีว่าการกระทรวงพาณิชย์ กล่าวถึงยอดการระบายข้าวของรัฐบาล ตั้งแต่ต้นปีว่า ดีมาตลอด ซึ่งล่าสุดเดือน เม.ย. ระบายข้าวได้ 7-8 แสนตัน ซึ่งยอดขายถือว่าดีกว่าปีที่แล้ว และคาดว่าจะใช้หนี้งบกลาง 20,000 ล้านบาท ได้ทันตามกำหนดในเดือนพ.ค. โดยขณะนี้ได้ใช้หนี้ไปแล้ว 15,000 ล้านบาท และหลังจากใช้หนี้หมดจะยื่นเรื่องของบ 40,000 ล้านบาทต่อไป ขณะเดียวกัน กระทรวงการคลัง จะเร่งหาเงินมาช่วย คาดว่าเดือน พ.ค.นี้ น่าจะได้คำตอบถึงแนวทางที่ชัดเจนในการดำเนินงาน
“ส่วนสถานการณ์เศรษฐกิจในประเทศไทย เกิดจากการเมืองเป็นปัญหาหลัก หากยืดเยื้อนานจะทำให้เศรษฐกิจถดถอยลงอย่างมาก อยากให้มีรัฐบาลใหม่ให้เร็วที่สุด เพราะขณะนี้การลงทุนต่างๆ ต้องชะลอลง แต่ที่พอช่วยได้บ้าง คือการส่งออก และงบประมาณของราชการ ที่จะลงไปช่วยเศรษฐกิจ ขณะที่การจับจ่ายใช้สอยในประเทศถือว่าแย่ เพราะสถานการณ์การเมืองกระทบต่ออารมณ์การใช้จ่ายของประชาชน อีกทั้งหน่วยงานต่างๆ ได้ปรับลดจีดีพีลง แต่ในส่วนของ ครม. ยังไม่มีการประเมินตัวเลขใดๆ
สำหรับการดูแลราคาสินค้า ทางกระทรวงพาณิชย์ได้คอยดูแลตรวจสอบอย่างต่อเนื่อง ซึ่งสินค้าส่วนใหญ่ไม่มีปัญหา ยกเว้นเนื้อหมูที่ในช่วงอากาศร้อนอาจปรับราคาเพิ่มสูงขึ้น เบื้องต้นได้ขอความร่วมมือจากผู้ประกอบการไม่ให้เกินกิโลกรัมละ 150 บาท ส่วนประเภทผัก ได้แก่ มะนาว ที่ปรับขึ้นสูง” นายนิวัฒน์ธำรงกล่าว
MThai news
