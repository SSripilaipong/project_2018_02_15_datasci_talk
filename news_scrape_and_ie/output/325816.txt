พาณิชย์ เผย ราคาอาหารและพลังงานสูงขึ้น ดันเงินเฟ้อเดือน เม.ย. สูงขึ้นร้อยละ 2.45 ซึ่งสูงสุดในรอบ 12 เดือน
นางอัมพวัน พิชาลัย ที่ปรึกษาการพาณิชย์ กล่าวว่า ดัชนีราคาผู้บริโภคของประเทศ หรือ เงินเฟ้อเดือนเมษายน 2557 เท่ากับ 107.47 สูงขึ้นร้อยละ 2.45 เมื่อเทียบกับเดือนเมษายน ปีที่แล้ว และสูงขึ้นสูงสุดในรอบ 12 เดือน โดยสาเหตุทำให้เงินเฟ้อขยายตัวสูงขึ้นมาจากการปรับตัวขึ้นของต้นทุนวัตถุดิบ จึงทำให้ราคาอาหารสำเร็จรูปเพิ่มราคาสินค้า เช่น เนื้อสุกร ผักสด ก๊าซหุงต้ม และน้ำมันเชื้อเพลิง
โดยที่หมวดอาหารและเครื่องดื่มไม่มีแอลกอฮอล์ เพิ่มขึ้นร้อยละ 4.61 ส่วนหมวดไม่ใช่อาหารและเครื่องดื่ม เพิ่มขึ้นร้อยละ 1.33 กระทรวงพาณิชย์ ยังมั่นใจ เงินเฟ้อทั้งปีเป็นไปตามเป้าหมายร้อยละ 2-2.8 แม้ในไตรมาส 2 จะยังมีแนวโน้มสูงขึ้น คาดว่าอยู่ที่ร้อยละ 2.4 และในครึ่งปีแรก เงินเฟ้อจะสูงขึ้นร้อยละ 2.2 จากราคาสินค้าที่ยังคงปรับตัวสูงขึ้น
