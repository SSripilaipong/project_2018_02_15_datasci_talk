บล.ธนชาต ฟันธงตลาดหุ้นพักฐาน ลงทุนระวังความเสี่ยง แนะเล่นหุ้นแบบ “Selective” เลือก SAMART, JAS ประกาศผลกำไรดี เล่นสั้นช่วงัปดาห์หน้า TVO

บล.ธนชาต วิเคราะห์ภาพรวมตลาดหุ้นว่า ยังต้องระวังความเสี่ยงจากการพักฐานต่อไป โดยดัชนีหุ้น (SET) เคลื่อนไหวในรูปแบบผันผวน Sideways ต่อเนื่องปิดตลาดปรับสูงขึ้น 0.2% หรือ+2.61 จุด ด้วยมูลค่าการซื้อขาย 30,799 ล้านบาท นักลงทุนต่างชาติขายหุ้นสุทธิ 1,870 ล้านบาท
สำหรับแนวโน้มตลาดหุ้นระยะสั้นคาดว่า จะเคลื่อนไหวผันผวน Sideways กรอบดัชนี 1,390-1,425 จุด ด้วยรูปแบบ “เลือกซื้อ” ในกลุ่มหุ้นที่คาดการณ์ผลการดำเนินงานออกมาดี ขณะที่ถ้าพิจารณาถึงแนวโน้มระยะสัปดาห์เรามีความกังวลต่อความเสี่ยงจากการ “พักฐาน” ต่อเนื่อง โดย SET และตลาดหุ้นในกลุ่ม TIP (ไทย อินโดฯ ฟิลิปปินส์) เกิดสัญญาณ “พักฐาน” ขึ้นพร้อมๆ กันตั้งแต่สัปดาห์ก่อน
การเลือกหุ้น“Selective” แบบจำกัดวงเงินต่อไป บล.ธนชาต “Selective” หรือ “เลือกซื้อ” กลุ่มหุ้นที่คาดการณ์ผลการดำเนินงานไตรมาส 1ปี 2557 ออกมาดี อย่าง SAMART, JAS (ประกาศกำไร 1Q14 ที่ 840 ล้านบาท +7% y-y), DTAC, SPALI, BGH, SPCG และ EA ต่อเนื่อง ขณะที่เราแนะนำ “ซื้อ” กลุ่มโรงไฟฟ้าอย่าง RATCH ซึ่งคาดว่ากำไรจะกลับมาเติบโตแข็งแกร่ง 27% ต่อปี ในปี 2558-2559 และอัตราผลตอบแทนจากเงินปันผลเพิ่มขึ้นจาก 4.3% ปีนี้ และ 5.5-6.5% ในปี 2558-2559
หุ้นเด่นวันนี้ บล.ธนชาต แนะนำ 
 JAS  บมจ.จัสมิน อินเตอร์เนชั่นแนล ประกาศกำไรไตรมาส 1ปี 2557 เติบโต 7% เทียบปีก่อนที่ 840 ล้านบาท สนับสนุนโดยรายได้ที่เพิ่มขึ้น จากธุรกิจ Broadband ขณะที่ประเด็นบวกต่อไปสำหรับ JAS ได้แก่ความคืบหน้าในการขายสินทรัพย์เข้ากองทุนโครงสร้างพื้นฐาน (Infrastructure Fund) มูลค่า 5-7 หมื่นล้านบาท ซึ่งจะเป็นผลบวกต่อ JAS ใน 2 เรื่อง เรื่องแรกเป็นการเพิ่มมูลค่าพื้นฐานจากปัจจุบันที่ 10.0 บาท อีก 0.7-1.30 บาท/หุ้น ปัจจัยที่ 2 คาดว่า JAS จ่ายเงินปันผลพิเศษ 0.7-1.0 บาท/หุ้น หลังจากได้เงินสดจากการขายสินทรัพย์จำนวนมาก และสุดท้ายบริษัทสามาถจ่ายคืนหนี้ลดต้นทุนทางการเงิน และมีสถานะเป็น Debt Free Company เร็วขึ้น ขณะที่ถ้าพิจารณาในทางเทคนิค JAS อยู่ในช่วงการ “สร้างฐาน” เพื่อปรับสูงขึ้นต่อระยะสัปดาห์ ด้วยเป้าหมายระยะสั้นที่ 8.60 บาท และถัดไปที่ 9.0 บาท แนะนำ “ซื้อ” ด้วยเป้าหมายพื้นฐาน 10.0 บาท
TVO  บมจ.น้ำมันพืชไทย แนะนำซื้อระยะสัปดาห์ TVO ทะลุผ่าน 23.60 บาท ขึ้นทำยอดสูงสุดใหม่ คาดว่าจะทดสอบแนวต้านถัดไปที่ 24.50 บาท ถ้าผ่านได้เป็นจังหวะซื้อเพิ่ม มีเป้าหมายถัดไปที่ 25.50 บาท RPC ขึ้นทดสอบแนวต้าน 1.68 บาท ด้วยจำนวนซื้อขายเพิ่มขึ้น คาดว่าจะทะลุผ่านแนวต้านไปได้ เป็นจังหวะซื้อตาม คาดว่าจะเปลี่ยนกรอบซื้อขายขึ้นไปอยู่ระหว่าง 1.68-1.80 บาท THCOM คาดว่าจะขึ้นระยะสั้นไปทดสอบแนวต้าน 41.50 บาท และมีเป้าหมายถัดไปที่ระดับ 42.50 บาท
MThai News
