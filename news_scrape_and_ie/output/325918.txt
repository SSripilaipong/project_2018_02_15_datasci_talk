ทองร่วงลง 100 บาท ทองแท่ง ขายออกบาทละ 19,700 บาท ข้อมูลเศรษฐกิจสหรัฐฯ แข็งแกร่ง

สมาคมค้าทองคำประกาศราคาซื้อขายทองคำรอบแรกประจำวันที่ 2 พ.ค. 2557 ราคาทองปรับลดลง 100 บาท โดยทองคำแท่งรับซื้อบาทละ 19,600 บาท ขายออกบาทละ 19,700 บาท ทองรูปพรรณรับซื้อบาทละ 19,313.84 บาท ขายออกบาทละ 20,100 บาท
บจ.ฮั่วเซ่งเฮง โกลด์ ฟิวเจอร์ส วิเคราะห์ว่า ราคาทองคำปรับตัวลดลงต่อเนื่องในการซื้อขายวันพุธและพฤหัส โดยได้รับแรงกดดันจากการแข็งค่าของเงินดอลลาร์ ซึ่งแข็งค่าขึ้นตอบรับรายงานข้อมูลเศรษฐกิจของสหรัฐที่สร้างความมั่นใจต่อนักลงทุนถึงการฟื้นตัวของเศรษฐกิจ ส่งผลให้นักลงทุนเทขายสัญญาทองคำซึ่งเป็นสินทรัพย์ที่ปลอดภัย โดยกระทรวงพาณิชย์สหรัฐฯ รายงานว่า ตัวเลขการใช้จ่ายผู้บริโภคปรับตัวขึ้น 0.9% และรายได้ส่วนบุคคลเพิ่มขึ้น 0.5% ในเดือน มี.ค. คืนวันนี้จะมีการรายงานการจ้างงานนอกภาคเกษตรของสหรัฐประจำเดือนเมษายน ซึ่งผลสำรวจประเมินว่าจะมีการจ้างงานเพิ่มขึ้น 2.16 แสนตำแหน่งหลังจากเพิ่มขึ้น 1.92 แสนตำแหน่งในเดือนก่อนหน้า และอัตราการว่างงานในเดือนเมษายนจะลดลงสู่ 6.6% จากเดือนมีนาคมที่ 6.7%
แนวโน้มตลาดโลกหากราคาทองไม่สามารถยืนเหนือแนวรับบริเวณ 1,270 ดอลลาร์สหรัฐ ควรปิดสถานะซื้อออกไปก่อน หรืออาจกลับมาเลือกเก็งกำไรฝั่งขาย โดยมีแนวรับถัดไปสำหรับเก็งกำไรการดีดตัวกลับอยู่ที่บริเวณ 1,250 ดอลลาร์หรัฐ
MThai News
