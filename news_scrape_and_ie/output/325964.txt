สมาคมส่งเสริมผู้ลงทุนไทยแถลงการณ์ กรณี “NOBLE” เพิ่มทุนไม่โปร่งใส ด้าน “กิตติ ธนากิจอำนวย” แย้งเพิ่มทุนทำอย่างถูกระเบียบ  สมาคมฯอย่ามัวจับผิด  แต่เป็นการเสริมความแข็งแกร่งบริษัท
นายกิตติ ธนากิจอำนวย
สมาคมส่งเสริมผู้ลงทุนไทย ออกแถลงการณ์ ระบุว่า สืบเนื่องจากการประชุมผู้ถือหุ้นประจำปี 2557 ของบริษัท โนเบิล ดีเวลลอปเมนท์ จำกัด (มหาชน) หรือ NOBLE เมื่อวันที่ 28 เมษายน 2557 เวลา 10.00 น. ซึ่งจัดขึ้น ณ โรงแรมโฟร์ซีซั่น ที่ผ่านมานั้น ปรากฏว่าระหว่างการประชุม คณะกรรมการมีการขอเพิ่มวาระโดยไม่มีการแจ้งล่วงหน้า เพื่อที่จะทำการเพิ่มทุน จำนวน 200 ล้านหุ้น และจัดสรรให้กับผู้ลงทุนเฉพาะกลุ่ม (Private Placement : PP) การกระทำดังกล่าว สมาคมส่งเสริมผู้ลงทุนไทย ในฐานะองค์กรตัวแทนผู้ถือหุ้นรายบุคคล ขอออกแถลงการณ์จุดยืนของสมาคมฯ ดังนี้
1. เป็นการกระทำ โดยไม่มีการแจ้งล่วงหน้าต่อผู้ถือหุ้น ซึ่งทำให้ผู้ถือหุ้นไม่สามารถรับทราบข้อมูลความจำเป็นที่ต้องมีการเพิ่มทุนเร่งด่วน และผลกระทบต่อผู้ถือหุ้นจากการเพิ่มทุนดังกล่าว อาทิ Dilution effect ซึ่งทั้งหมดควรจะมีคำชี้แจงโดยละเอียดจากผู้บริหารก่อนหน้าการประชุม เพื่อให้ผู้ถือหุ้นใช้ในการประกอบการตัดสินใจลงมติในวาระดังกล่าว
2. เป็นการกระทำที่สร้างความไม่เท่าเทียมกัน ของผู้ถือหุ้นที่ไม่ได้เข้าร่วมประชุมในวันเวลาดังกล่าว และ
3. เป็นการกระทำ ที่ไม่สอดคล้องตามหลักธรรมาภิบาลที่ดีในการเปิดเผยข้อมูลต่อผู้ถือหุ้น สมาคมส่งเสริมผู้ลงทุนไทย จึงขอเรียกร้องให้ NOBLE ชี้แจงข้อเท็จจริงต่อสาธารณชนโดยเร่งด่วน และสมาคมฯ จะขอดำเนินการในการเข้าพบคณะกรรมการตรวจสอบ ในฐานะกรรมการอิสระ ซึ่งเป็นตัวแทนของผู้ถือหุ้นรายบุคคล เพื่อเป็นแบบอย่างที่ดี ร่วมกันสร้างแนวทางธรรมาภิบาลอย่างเข้มแข็ง และยั่งยืนให้กับตลาดทุนไทยสืบไป
นายกิตติ ธนากิจอำนวย ประธานเจ้าหน้าที่บริหาร บริษัท โนเบิล ดีเวลลอปเมนท์ (NOBLE) กล่าวในกรณีนี้ว่า มองไม่เห็นข้อเสียของมติเพิ่มทุนนี้ตรงไหน สมาคมมองหาข้อเสียอย่างเดียว ถ้ามองว่าผู้บริหารไม่รักษาประโยชน์ผู้ถือหุ้น ในฐานะที่เป็นผู้ถือหุ้นใหญ่ ไม่รักษาผลประโยชน์ได้อย่างไร ครั้งนี้ชัดเจนเป็นข้อดีกับบริษัทในแง่ส่วนตัวอาจจะรู้สึกเสียดายความเป็นเจ้าของลดลง แต่ถ้ามองกลับไป บริษัทแข็งแกร่งมากขึ้น มีเครื่องมืออุปกรณ์ใช้ในยามจำเป็น
“ผมเป็นผู้ถือหุ้นใหญ่และเป็นผู้บริหารเห็นว่าเป็นมติที่ดี และให้การสนับสนุนที่จะเก็บมติเพิ่มทุนนี้ไว้เป็นอาหารในช่องฟรีซยามขาดแคลนหยิบมาใช้ได้เลย ผมไม่เห็นข้อเสียตรงไหน ผู้ถือหุ้นมีสิทธิวิจารณ์ภายใต้เหตุและผลว่าบริษัททำถูกระเบียบมั้ยหรือทำการทุจริต เอาให้ชัด แต่เสียงที่ออกมาเป็นเสียงบ่นมากกว่า ผมเป็นผู้บริหารต้องให้เครดิตบ้าง ที่ผ่านมาช่วงวิกฤต ผมเคยขอมติเพิ่มทุนพีพี แต่ได้ยกเลิกเมื่อไม่เห็นความจำเป็น”  นายกิตติ กล่าว
MThai News
