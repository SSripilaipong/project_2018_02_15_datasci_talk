“พาณิชย์” เผยเงินเฟ้อเดือน เม.ย.พุ่งสูงสุดในรอบ 12 เดือน โดยเฉพาะกลุ่มอาหารแพงขึ้น ส่วนแก๊สหุงต้ม และน้ำมันเชื้อเพลิง ปรับขึ้นตามตลาดโลก
นางอัมพวัน พิชาลัย ที่ปรึกษาการพาณิชย์ เปิดเผยว่า อัตราเงินเฟ้อ หรือดัชนีราคาผู้บริโภคทั่วไป เดือนเม.ย. 2557 เท่ากับ 107.47 เทียบกับเดือนมี.ค. 2557 สูงขึ้น 0.50% เป็นการขึ้นสูงสุดในรอบ 24 เดือน โดยเดือนมี.ค. 2557 สูงขึ้น 0.22% และเมื่อเทียบกับ เดือน เม.ย. ปี 2556 ที่สูงขึ้น 2.45% ซึ่งเป็นเงินเฟ้อที่สูงขึ้นสูงสุดในรอบ 12 เดือน จากภาวะต้นทุนวัตถุดิบที่สูงขึ้น ทำให้ราคาอาหารสำเร็จรูป เช่น กับข้าวสำเร็จรูป อาหารกลางวัน และก๋วยเตี๋ยว มีราคาปรับสูงขึ้นตามราคาอาหารสดที่เพิ่มขึ้น  ได้แก่ เนื้อสุกร เนื่องจากต้นทุนอาหารสัตว์สูงขึ้น และสภาพอากาศที่ร้อนจัด ทำให้ปริมาณผลผลิตลดลง ผักสดมีราคาสูงขึ้นจากภัยแล้ง รวมทั้งราคาพลังงาน ได้แก่ แก๊สหุงต้ม และน้ำมันเชื้อเพลิง ปรับขึ้นตามราคาตลาดโลก
สำหรับเงินเฟ้อเฉลี่ย 4 เดือนแรกของปี ระหว่างม.ค.-เม.ย. 2557 เพิ่มขึ้น 2.12% จากช่วงเดียวกันปีก่อน ส่วนเงินเฟ้อพื้นฐานเดือนเม.ย. สูงขึ้น 1.66% และเงินเฟ้อพื้นฐานเฉลี่ย 4 เดือนแรก สูงขึ้น 1.31% ทั้งนี้ ยังคาดการณ์เงินเฟ้อปี 2557 อยู่ระหว่าง 2-2.80% โดยไตรมาส 2 คาดว่าเงินเฟ้อจะปรับสูงขึ้นในอัตราใกล้เคียงกับไตรมาสแรกหรืออยู่ที่ราว 2.4% และครึ่งปีหลังคาดว่าเงินเฟ้อจะอยู่ที่ 2.8-2.9%
“จะเห็นว่าดัชนีทุกตัวของเดือนเม.ย. 2557 ปรับขึ้นทุกตัวเป็นผลจากอาหาร พลังงาน เครื่องดื่มที่ไม่ใช่แอลกอฮอล์ปรับตัวสูงขึ้น โดยเฉพาะในส่วนของอาหาร ผลผลิตทางการเกษตรที่ประสบกับสภาพภูมิอากาศแห้งแล้ง ซึ่งเฉพาะจากภาวะภัยแล้งจะมีผลกระทบต่อเงินเฟ้อทั้งปีที่ 0.46%ส่วนค่าไฟฟ้าผันแปรอัตโนมัติ (เอฟที) ที่ปรับสูงขึ้นจะมีผลกระทบต่อเงินเฟ้อในเดือนพ.ค.ทันที 0.1% แต่ทั้งปีจะกระทบ 0.068%” นางอัมพวันกล่าว 
 MThai News
