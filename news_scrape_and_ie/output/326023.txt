ทางพิเศษศรีรัช เชื่อมต่อ ช่วงอโศก-ศรีนครินทร์ กับถนนจตุรทิศ อัตราค่าผ่านทาง 25 บาท สำหรับรถ 4 ล้อ รถ 6-10 ล้อ อัตราค่าผ่านทาง 55 บาท และรถเกิน10 ล้ออัตราค่าผ่านทาง 75 บาท

นายอัยยณัฐ ถินอภัย ผู้ว่าการการทางพิเศษแห่งประเทศไทย (กทพ.) กล่าวภายหลัง เปิดโครงการก่อสร้างทางเชื่อมต่อทางพิเศษศรีรัช ช่วงอโศก-ศรีนครินทร์ กับถนนจตุรทิศ ช่วง ค.บริเวณด่านเก็บค่าผ่านทางพิเศษศรีรัช ว่า โครงการก่อสร้างช่วงอโศก-ศรีนครินทร์ กับถนนจตุรทิศช่วง ค.มีความยาว 560 เมตร เป็นความร่วมมือระหว่าง กทพ. บีอีซีแอล และกรุงเทพมหานคร เพื่อแก้ปัญหาจราจร และอำนวยความสะดวกแก่ประชาชนที่ใช้ถนนจตุรทิศ จากอนุสาวรีย์ชัยสมรภูมิ ศรีอยุธยา ราชปรารภ เพชรบุรี ดินแดง มักกะสัน เข้าสู่ทางพิเศษศรีรัช ช่วงอโศก-ศรีนครินทร์ เพื่อเดินทางต่อไปยังทางพิเศษฉลองรัช ท่าอากาศยานสุวรรณภูมิ และทางหลวงพิเศษระหว่างเมือง หรือมอร์เตอร์เวย์ หมายเลข 7 หรือเดินทางเชื่อมต่อเนื่องใช้ทางพิเศษฉลองรัช เพื่อไปถนนลาดพร้าว และถนนรามอินทรา สุขาภิบาล 5 จตุโชติ และถนนกาญจนาภิเษกสาย 9 ของกรมทางหลวง เพื่อไปลำลูกกา รังสิต บางปะอิน
โดยเปิดใช้ตั้งแต่วันนี้เป็นต้นไป ในอัตราค่าผ่านทาง 25 บาท สำหรับรถ 4 ล้อ รถ 6-10 ล้อ อัตราค่าผ่านทาง 55 บาท และรถเกิน10 ล้ออัตราค่าผ่านทาง 75 บาท คาดว่าจะมีผู้ใช้บริการเฉลี่ย 12,000 คันต่อวัน
MThai News
