สหรัฐฯ ยังให้งไทยอยู่ในบัญชีดำ PWL อีกปี หลังแก้ไขกฎหมายป้องกันการละเมิดบนเน็ต-แอบถ่ายในโรงหนังไม่สำเร็จ “พาณิชย์” เผยไม่ผิดคาด พร้อมแจงเหตุกฎหมายยังไม่คลอด หลังติดปัญหาการเมือง

นางกุลณี อิศดิศัย รองอธิบดีกรมทรัพย์สินทางปัญญา เปิดเผยว่า เมื่อวันที่ 30 เม.ย.ที่ผ่านมา สำนักงานผู้แทนการค้าสหรัฐฯ (ยูเอสทีอาร์) ได้ประกาศผลการจัดสถานะการคุ้มครองทรัพย์สินทางปัญญาของประเทศคู่ค้า ประจำปี 2557 โดยยังคงจัดให้ไทยเป็นประเทศที่ต้องจับตามองพิเศษ (พีดับบลิวแอล) ตามกฎหมายการค้าสหรัฐฯ มาตรา 301 พิเศษเช่นเดิม ทั้งที่ไทยพยายามแก้ปัญหาและหวังจะกลับมาอยู่ในบัญชีที่ดีขึ้นคือ ประเทศที่ถูกจับตามอง (ดับบลิวแอล) โดยประเทศกลุ่มพีดับบลิวแอลปีนี้มีทั้งสิ้น 10 ประเทศ คือ แอลจีเรีย อาร์เจนตินา ชิลี จีน อินเดีย อินโดนีเซีย ปากีสถาน รัสเซีย เวเนซุเอลา และไทย เช่นเดียวกับปีที่ผ่านมา
ทั้งนี้สา เหตุหลักที่ยังคงให้ไทยอยู่ในกลุ่มพีดับบลิวแอล เป็นเพราะสหรัฐฯ เห็นว่า การออกกฎหมายทรัพย์สินทางปัญญาของไทยยังไม่สำเร็จ ทั้งกฎหมายเอาผิดเจ้าของพื้นที่ที่อนุญาตให้จำหน่ายสินค้าละเมิด กฎหมายป้องกันการแอบถ่ายในโรงภาพยนตร์ กฎหมายป้องกันการละเมิดทางอินเทอร์เน็ต รวมถึงการแก้ไขกฎหมายความลับทางการค้า  การแก้ไขกฎหมายศุลกากร เพื่อตรวจจับสินค้าละเมิดที่ผ่านแดนและถ่ายลำ ขณะเดียวกัน สหรัฐฯ ยังขอให้ไทยหาทางออกของปัญหาการใช้ประโยชน์เชิงพาณิชย์ที่ไม่เป็นธรรม กรณีสิทธิบัตร เช่น การเปิดเผยข้อมูลการทดสอบยาและผลิตภัณฑ์เคมีเกษตรที่ใช้ประกอบการขออนุญาตวางตลาด โดยขอให้ไทยเปิดโอกาสให้เจ้าของสิทธิ์มีส่วนร่วมในการแก้ไขปัญหาเหล่านี้ด้วย
“การคงให้ไทยอยู่ในบัญชีพีดับบลิวแอลเหมือนเดิม ไม่ได้อยู่นอกเหนือความคาดหมาย เพราะสิ่งที่สหรัฐฯ ต้องการมากที่สุดเป็นการออกกฎหมาย ที่ผ่านมา ไทยได้ดำเนินการอย่างเต็มที่ แต่ต้องใช้เวลา และพิจารณาอย่างรอบคอบ เพื่อให้เกิดประโยชน์ต่อเศรษฐกิจและสังคม แต่เนื่องจากไทยมีปัญหาทางการเมือง ทำให้การพิจารณากฎหมายต้องหยุดชะงัก ซึ่งกรมฯ ยืนยันที่จะเร่งผลักดันการออกกฎหมายทันที เมื่อมีรัฐบาลใหม”  นางกุลณี กล่าว
MThai News

