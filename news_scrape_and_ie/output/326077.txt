กรมการค้าต่างประเทศ เผยผู้นำเข้าข้าวไทยรายใหญ่ในฮ่องกง มั่นใจส่วนแบ่งตลาดข้าวไทยกลับมาแน่ หลังเสียให้กับเวียดนาม เหตุราคาแข่งขันได้ คาดปีนี้ส่งออกข้าวได้ 8-10 ล้านตัน

นายสุรศักดิ์ เรียงเครือ อธิบดีกรมการค้าต่างประเทศ เปิดเผยหลังพบปะผู้นำเข้าข้าวไทยรายใหญ่ของฮ่องกงว่า ผู้นำเข้าข้าวไทยรายใหญ่ทั้ง 4 ราย แสดงความมั่นใจว่า ส่วนแบ่งตลาดข้าวไทยจะกลับมาได้ในเร็วๆ นี้ อย่างแน่นอน หลังจากไทยต้องสูญเสียส่วนแบ่งตลาดบางส่วนให้กับประเทศคู่แข่ง โดยเฉพาะเวียดนาม เพราะในช่วงที่ผ่านมา ราคาข้าวไทยสูงกว่าคู่แข่งมาก จนทำให้ภัตตาคารและร้านอาหารจำนวนมากที่ใช้ข้าวหอมมะลิไทย และข้าวหอมปทุมธานี ลดต้นทุนด้วยการหันไปซื้อข้าวราคาถูกจากเวียดนามแทน
ส่วนสาเหตุที่ผู้นำเข้ามั่นใจว่า ส่วนแบ่งตลาดข้าวหอมมะลิไทย และข้าวหอมปทุมธานีจะกลับมาเพราะขณะนี้ราคาข้าวไทยลดลงมากจากช่วงก่อนหน้า และสามารถแข่งขันกับคู่แข่งได้ ทำให้ภัตตาคาร ร้านอาหารหันกลับมาใช้ข้าวไทยเช่นเดิม เพราะคุณภาพมีเหนือกว่าข้าวของคู่แข่งมาก ส่วน ผู้บริโภคที่เป็นครัวเรือนยังนิยมใช้ข้าวหอมมะลิไทยอยู่เช่นเดิม ในส่วนนี้ส่วนแบ่งตลาดกว่า 50-60% ของตลาดรวม

นอกจากนี้ กรมฯ กำลังเจรจาขายข้าวให้กับมาเลเซียปริมาณ 800,000 ตัน ขณะนี้เจรจาไปได้มากกว่า 95% แล้ว เหลืออีกเพียงการต่อรองราคา ที่มาเลเซียต้องการราคาต่ำกว่านี้ โดยเดือน พ.ค.นี้ กรมฯ มีแผนจะเดินทางไปเจรจาขายข้าวจีทูจีกับบางประเทศในแอฟริกา ซึ่งเป็นตลาดใหญ่ของไทย รวมถึงตะวันออกกลาง ส่วนอิรัก มีการเปิดประมูลข้าวทุกเดือนอยู่แล้ว และกรมฯ จะเข้าร่วมการประมูลด้วย หลังจากที่อิรักยกเลิกการห้ามนำเข้าข้าวจากไทย
MThai News
