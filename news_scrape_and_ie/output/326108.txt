กสทช.เตือน!!ประชาชน อย่าหลงเชื่อมิจฉาชีพ ไม่เคยตั้งตัวแทนแจกกล่อง SetTop Box พร้อมตรวจสอบกล่องเซ็ตท็อปบ็อกซ์ เครื่องโทรศัพท์เคลื่อนที่และอุปกรณ์เสริมที่นำเข้าโดยไม่ได้รับอนุญาต

นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) กล่าวเตือนประชาชนอย่าไปหลงเชื่อคนที่แอบอ้างว่า เป็นตัวแทนจาก กสทช.มาอำนวยความสะดวกในการจัดหากล่องเซ็ตท็อปบ็อกซ์ โดยให้ประชาชนถ่ายสำเนาบัตรประชาชนและจะเอากล่องเซ็ตท็อปบ็อกซ์มาแจกให้ โดยไม่ต้องรอคูปองจาก กสทช.ยันยันว่า กสทช.ไม่เคยแต่งตั้งใครเป็นตัวแทนเพื่อทำเรื่องนี้ คูปองจาก กสทช.จะแจกทุกครัวเรือนได้มิถุนายนนี้เท่านั้น
นอกจากนี้ กสทช.ยังร่วมกับกองบังคับการปราบปรามการกระทำความผิดเกี่ยวกับการคุ้มครองผู้บริโภค (ปคบ.) สำนักงานตำรวจแห่งชาติ (สตช.) ออกไปสุ่มตรวจทั้งกล่องเซ็ตท็อปบ็อกซ์ เครื่องโทรศัพท์เคลื่อนที่และอุปกรณ์เสริมที่นำเข้าโดยไม่ได้รับอนุญาต และจะร่วมมือกับสำนักงานมาตรฐานผลิตภัณฑ์อุตสาหกรรม (สมอ.) ตรวจสอบอุปกรณ์เสริมที่ผลิตในประเทศ และวางจำหน่ายในท้องตลาด ถ้าพบว่าไม่ได้เป็นของที่ไม่ได้รับอนุญาตให้นำเข้ามาจำหน่าย หรือไม่มีเครื่องหมายมาตรฐานสำหรับผลิตภัณฑ์อุตสาหกรรม (มอก.) จะส่งดำเนินคดีทันที โทษสูงสุด คือ จำคุกไม่เกิน 5 ปี ปรับไม่เกิน 100,000 บาท ทั้งหมดนี้เพื่อป้องกันความปลอดภัยของผู้บริโภค หากว่าซื้อสินค้าที่ไม่ได้มาตรฐานอาจใช้งานไม่ได้ หรือก่อให้เกิดอันตรายต่อชีวิต
MThai News
