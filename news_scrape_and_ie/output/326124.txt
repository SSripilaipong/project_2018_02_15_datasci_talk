“เอนก เพิ่มวงศ์เสนีย์” โต้ข่าวลือทิ้งเก้าอี้ กรรมการผู้อำนวยการใหญ่ อสมท หลังประเมินไม่ผ่าน เชื่อมีคนพยายามปล่อยข่าว

นายเอนก เพิ่มวงศ์เสนีย์ กรรมการผู้อำนวยการใหญ่ บริษัท อสมท จำกัด (มหาชน) เผยกรณีมีการส่งข่าวต่อๆ กันในหมู่สื่อมวลชนว่า ตนได้ยื่นหนังสือลาออกจากตำแหน่ง มีผลวันที่ 12 มิ.ย. 57 เพื่อแลกกับข้อเสนอจากการประเมินผลงานในการบริหารงานไม่ผ่านการประเมิน  ตนขอปฏิเสธกระแสข่าวดังกล่าว และไม่ได้ยื่นใบลาออกแต่อย่างไร และไม่ได้แจ้งลาออกต่อนายวราเทพ รัตนากร รัฐมนตรีประจำสำนักนายกรัฐมนตรีและรมช.เกษตรและสหกรณ์ ที่กำกับดูแล อสมท. อีกด้วย แต่อาจเป็นช่วงประเมินผลงานปีที่ผ่านมา ตั้งแต่เดือนกรกฎาคม-ธันวาคม ปี 2556 ซึ่งคาดว่าผลประเมินงานจะประกาศในเดือนพฤษภาคม 2557 จึงทำให้มีกระแสข่าวออกมา
นายเอนก กล่าวอีกว่า “ไม่รู้สึกหนักใจที่มีกระแสข่าว เพราะผลประกอบการที่ผ่านมาเติบโตได้ดี ประมาณ 1% เมื่อเทียบกับปี 2555 มีรายได้เติบโต 1,500 ล้านบาท สามารถจ่ายโบนัสให้กับพนักงาน 5.3 เดือน ขณะที่เงินปันผลหุ้นอยู่ที่ 2.16 บาท ต่ำกว่าปี 2555 เล็กน้อย 2-3 สตางค์เท่านั้น สำหรับแผนการออกทีวีดิจิตอลยังเป็นไปตามแผนพร้อมเตรียมรับกับการแข่งของ 24 ช่องทีวีดิจิตอล
MThai News
