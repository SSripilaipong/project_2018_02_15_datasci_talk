กสทช.เตือนระวังมิจฉาชีพ แจกกล่องTVดิจิตอล แลกสำเนาบัตรปชช. ยันไม่มีนโยบาย คาดคูปองกล่องแล้วเสร็จกลางเดือนนี้

รายงานข่าวแจ้งว่า สำนักงาน กสทช. ได้ออกประกาศเตือนประชาชนให้รับทราบ ภายหลังได้รับเรื่องร้องทุกข์ผ่านหมายเลข 1200 ว่าขณะนี้ได้มีกลุ่มมิจฉาชีพแอบอ้างชื่อ กสทช. ว่าจะนำกล่องเซตท็อปบอกซ์ทีวีดิจิตอล มาแจกให้กับประชาชนยังที่พักอาศัยเอง โดยที่ประชาชนไม่ต้องนำคูปองจาก กสทช.ไปแลกซื้อกล่องเซตท็อปบอกซ์ เพียงแต่มอบสำเนาบัตรประชาชนให้กับบริษัทไว้เป็นหลักฐาน
โดยนายนายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เผยว่า สำนักงาน กสทช. ยืนยันไม่ได้ดำเนินการแต่งตั้งบริษัทหรือตัวแทนบุคคล เพื่อทำหน้าที่จัดหาหรือนำกล่องเซตท็อปบอกซ์ไปแจกถึงที่พักอาศัยของประชาชนแต่ประการใด ดังนั้นเพื่อเป็นการป้องกันความเข้าใจผิดจึงได้ออกประกาศเตือนให้ประชาชนระมัดระวังป้องกันการถูกหลอกได้
สำหรับขั้นตอนของการแจกคูปองนั้น ขณะนี้อยู่ระหว่างการพิจารณาของคณะกรรมการบริหารกองทุนพัฒนากิจการกระจายเสียง กิจการโทรทัศน์ และกิจการโทรคมนาคม เพื่อประโยชน์สาธารณะ (กทปส.) ก่อนนำเข้าสู่การพิจารณาของที่ประชุม กสทช. กลางเดือน พ.ค.นี้ 
อย่างไรก็ตามหากประชาชนไม่ต้องการรอรับคูปองกล่องเซตท็อปบอกซ์ทีวีดิจิตอล ก็สามารถไปหาเลือกซื้อเองได้ โดยให้สังเกตที่ตรารับรองมาตรฐานเป็นโฮโลแกรม (Hologram) กสทช. Class A Broadcast และสติกเกอร์น้องดูดีติดอยู่บนผลิตภัณฑ์ หรือเข้าไปตรวจสอบได้จากเว็บไซต์ http://broadcast.nbtc.go.th/tools/stb เพื่อสร้างความมั่นใจให้กับประชาชนก่อนตัดสินใจซื้อ
MThai News
