โบรกเกอร์ชี้เงินทุนต่างชาติไหลเข้าแค่ 12% ของที่ไหลออกปีก่อน ชี้ต่างชาติซื้อสุทธิ 5 สัปดาห์ติดต่อ หุ้นกลุ่มธนาคาร สื่อสาร ปิโตรเคมี และกลุ่มอาหาร รับอานิสงส์ แต่ระวังเทขายทำกำไรบางจังหวะ

นายอภิชาติ ผู้บรรเจิดกุล ผู้อำนวยการสายงานวิเคราะห์เชิงกลยุทธ์ บล.ทิสโก้ กล่าวว่า ตลาดหุ้นยังได้รับแรงหนุนจากเงินไหลเข้า (Fund Flow)จากต่างชาติได้กลับมาไหลเข้าอีกครั้ง แต่วันนี้ การลงทุนอาจจะชะลอบ้าง เนื่องจากตลาดญี่ปุ่น, เกาหลี และฮ่องกง ได้ปิดทำการวันนี้ ส่วนตลาดหุ้นอื่นในภูมิภาคเอเชียเช้านี้ก็มีการเคลื่อนไหวทั้งในแดนบวก-ลบในกรอบแคบที่มาก แต่เช้านี้คาดว่าดัชนีจะแกว่งตัวช่วงแคบๆ รอปัจจัยชี้นำใหม่ ๆ โดยเฉพาะเรื่องการเมืองในประเทศ โดยวันนี้ติดตามศาลรัฐธรรมนูญที่จะพิจารณาไต่สวนพยานตามคำร้องในคดีที่นายไพบูลย์ นิติตะวัน ส.ว.สรรหา ยื่นขอให้ศาลวินิจฉัยสถานภาพความเป็นนายกรัฐมนตรีของ”ยิ่งลักษณ์ ชินวัตร”จากกรณีการโยกย้าย “ถวิล เปลี่ยนศรี”ออกจากตำแหน่งเลขาธิการสภาความมั่นคงแห่งชาติ(สมช.)หลังจากนั้นก็ต้องรอดูคำตัดสินของศาลรัฐธรรมนูญว่าจะออกมาเป็นอย่างไรบ้าง พร้อมให้แนวรับ(ดัชนีต่ำสุด) 1,415 จุด แนวต้าน(ดัชนีสูงสุด) 1,425-1,430 จุด
นายกิจพล ไพรไพศาลกิจ ผู้อำนวยการฝ่ายวิเคราะห์หลักทรัพย์ บล.กสิกรไทย จำกัด กล่าวว่า โอกาสที่เม็ดเงินลงทุนจากต่างชาติจะไหลเข้าตลาดหุ้นไทย และตลาดหุ้นเกิดใหม่มีค่อนข้างสูงเพราะตลาดหุ้นดังกล่าวมีปัจจัยบวกจากผลการดำเนินงาน และราคาหุ้นค่อนข้างถูก สามารถดึงเงินลงทุนจากต่างชาติได้ ส่วนตลาดหุ้นไทยหากสถานการณ์ทางการเมืองความชัดเจนมากขึ้น โอกาสที่เม็ดเงินลงทุนจะไหลเข้ามาต่อเนื่องก็มีมากเช่นกัน
นายกรภัทร วรเชษฐ์ ผู้จัดการฝ่ายวิจัยและบริการการลงทุน บริษัทหลักทรัพย์ โนมูระ พัฒนสิน จำกัด เปิดเผยว่า แนวโน้มเงินลงทุนจากต่างประเทศไหลเข้าตลาดหุ้นไทยมีค่อนข้างมากประมาณ 20-30% คิดเป็นเม็ดเงิน 20,000-50,000 ล้านบาท จากเม็ดเงินลงทุนฯที่ไหลออกไปก่อนหน้ากว่า 200,000 ล้านบาท ถือว่ายังน้อยมากเพราะเงินเข้ามาแค่ 12% เท่านั้น ส่วนหลักทรัพย์ที่คาดว่าจะได้รับอานิสงส์เงินทุนนอกไหลเข้า คือ หุ้นกลุ่มธนาคาร กลุ่มสื่อสาร กลุ่มปิโตเคมี และกลุ่มอาหาร ส่วนทิศทางการไหลเข้าของเม็ดเงินลงทุนดังกล่าวช่วงเดือนนี้ เชื่อว่า น่าจะไหลออกช่วงสั้น ในลักษณะเทขายทำกำไร ส่วนสาเหตุที่ทำให้เกิดภาวะเงินไหลออกช่วงสั้นดังกล่าว เพราะนักลงทุนต่างชาตินำเงินเข้ามาลงทุนในตลาดหุ้นไทยต่อเนื่องตั้งแต่เดือนก.พ. 2557 จนถึงปัจจุบันรวมเป็นเม็ดเงินกว่า 30,000 ล้านบาท ก็จะมีเทขายทำกำไรบ้าง ส่วนดัชนีแนวรับอยู่ที่ 1,360-1,390 จุด แนวต้าน 1,432-1,451 จุด
ด้านนักลงทุน แนะนำว่า ความผันผวนในเดือนนี้ยังมีอยู่และจากสถิติในรอบ 7 ปีที่ผ่านมาของทุกเดือนพ.ค. แนวโน้มเงินไหลออกมีค่อนข้างสูงและเป็นกันทั่วโลก ดังนั้น นักลงทุนสามารถลงทุนได้แต่ต้องหาจังหวะในการลงทุน
MThai News

