“ลีสซิ่งกสิกร” เผยศก.ชะลอตัวฉุดยอดเช่าซื้อรถ ไตรมาส 1 ร่วง 27.35% คาดทั้งปีหดตัวต่อเนื่อง ยอดขายไม่เกิน 1 ล้านคัน แต่บิ๊กไบค์ยังไปได้สวย หวังครึ่งปีหลังการเมืองนิ่งศ.ก.ฟื้นตัว

นายอัครนันท์ ฐิตสิริวิทย์ กรรมการผู้จัดการ บริษัท ลีสซิ่งกสิกรไทย จำกัด เปิดเผยว่า จากการที่เศรษฐกิจของประเทศอยู่ในช่วงที่ชะลอตัว ส่งผลให้การเติบโตของยอดคงค้างสินเชื่อเช่าซื้อรถ ในระบบธนาคารพาณิชย์ใน ไตรมาส 1 ขยายตัวไม่ถึง 1% ในขณะที่สถานการณ์ตลาดรถยนต์ในช่วงต้นปีนี้ ยังคงหดตัวจากตัวเลขยอดขายรถยนต์ในช่วง 3 เดือน (ม.ค.-มี.ค.2557) รวม 224,171 คัน ลดลง 45.8% เมื่อเทียบกับช่วงเดียวกันของปีก่อน ที่ยอดขายจำนวน 413,256 คัน ทำให้ลีสซิ่งกสิกรไทยต้องดำเนินธุรกิจด้วยความระมัดระวัง หันมาเน้นคุณภาพของลูกค้ามากขึ้น
ทั้งนี้ผลการดำเนินงานของบริษัทฯ ในไตรมาสที่ 1 ปี 2557 สามารถปล่อยลีสซิ่งรถยนต์และสินเชื่อเช่าซื้อใหม่ได้รวม 15,336 ล้านบาท ลดลงจากช่วงเดียวกันของปีที่แล้ว 27.35% แบ่งเป็นสินเชื่อเช่าซื้อและลีสซิ่งรถยนต์ใหม่ (HP&FL) 8,488 ล้านบาท ลดลง 6.49% และสินเชื่อผู้แทนจำหน่ายรถยนต์ (Floorplan) 6,849 ล้านบาท ลดลง 43.08% ด้านยอดสินเชื่อคงค้าง (Outstanding Loan) ของบริษัทอยู่ที่ 88,875 ล้านบาท เพิ่มขึ้นจากปีที่แล้ว 5.39% และสินเชื่อที่ไม่ก่อให้เกิดรายได้ หรือ NPL อยู่ที่ 0.91% มีกำไรสุทธิที่ 135.8 ล้านบาท เพิ่มขึ้นจากช่วงเดียวกันในปีก่อนประมาณ 0.45%
“ตลาดรถยนต์น่าจะหดตัวต่อเนื่องไปเกือบตลอดทั้งปี โดยเฉพาะรถยนต์นั่งขนาดเล็ก ที่จะหดตัวสูงกว่ารถประเภทอื่น จากกำลังซื้อที่ลดลง เมื่อเปรียบเทียบกับรถยนต์ในเชิงพาณิชย์ เช่น รถกระบะ 1ตัน และรถบรรทุกต่าง ๆ จากการลงทุนที่ชะลอตัวลง และจากปัจจัยสถานการณ์ทางการเมือง มีเพียงตลาดรถจักรยานยนต์บิ๊กไบค์ที่มีโอกาสขยายตัว โดยช่วงไตรมาสที่ 1 ปีนี้ มียอดจดทะเบียนเฉลี่ยกว่า 5,000 คันต่อเดือน จากปีที่แล้วมียอดจดทะเบียนเฉลี่ย 4,000 คันต่อเดือน หากสถานการณ์การเมืองช่วงครึ่งหลังของปี 2557 เริ่มนิ่งจะเป็นอีกปัจจัยที่ช่วยดึงตลาดให้ฟื้นตัว เพราะการดำเนินงานต่างๆ ของภาครัฐน่าจะเดินหน้าได้ ภาคเอกชนจะมีความเชื่อมั่นในการลงทุน ซึ่งอาจจะส่งผลให้กำลังซื้อของประชาชนเริ่มฟื้นตัวได้ในระดับหนึ่ง แต่คาดว่าตลาดรถยนต์โดยรวมในปี 2557 ยังคงหดตัวสูง โดยตลาดรถยนต์จะมียอดจำหน่ายรวมไม่เกิน 1 ล้านคัน”
MThai News
