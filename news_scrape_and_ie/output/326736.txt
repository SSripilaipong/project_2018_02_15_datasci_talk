ดัชนีตลาดหุ้นไทยภาคเช้าดิ่งกว่า 14 จุด หลุดระดับ 1,400 นักวิเคราะห์ ชี้ ประเด็นการเมืองเป็นปัจจัยสำคัญ ไม่ว่ากรณีใด ย่อมส่งผลกระทบทางลบ และกระทบตลาดในระยะสั้น

ผู้สื่อข่าวรายงานว่าภาวะตลาดหุ้นไทยวันนี้ (7 พ.ค.) ดัชนีเปิดในแดนลบ และหลุดระดับ 1,400 จุด โดยเมื่อเวลา 9.59 น. ดัชนีปรับลงไปที่ระดับ 1,389.32 จุด ลดลง 14.69 จุด หรือเปลี่ยนแปลง -1.05% มูลค่าการซื้อขาย 2,426.58 ล้านบาท
นักวิเคราะห์บริษัทหลักทรัพย์ (บล.) เคทีบี (ประเทศไทย) ยอมรับว่า SET Index มีโอกาสสูงมากที่จะหลุดแนวรับจิตวิทยาการลงทุนบริเวณ 1,400 จุด โดยมีประเด็นการตัดสินของศาลรัฐธรรมนูญที่จะเกิดขึ้นในภาคบ่ายวันนี้(7พ.ค.)เป็นตัวแปรสำคัญที่ทำให้ตลาดยังอยู่ในภาวะปรับฐานต่อเนื่องจากเมื่อวาน ซึ่งยังไม่แน่ชัดว่า คำตัดสินจะออกมาเป็นอย่างไร พร้อมให้กรอบการเคลื่อนไหวของ SET วันนี้ในช่วง 1,390-1,400 จุด
ขณะที่ราคาทองคำวันนี้ (7 พ.ค.) ปรับขึ้น 50 บาท  โดยทองคำแท่งรับซื้อคืนที่บาทละ 20,000 บาท และขายที่ 20,100 บาท ทองรูปพรรณรับซื้อคืนที่บาทละ 19,708.00 บาท และขายที่บาทละ 20,500 บาท
MThai News
