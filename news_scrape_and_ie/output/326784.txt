พณ.เผยราคาไข่ไก่ขยับขึ้น 40 สตางค์ เป็นผลมาจากสภาพอากาศร้อนแม่ไก่เครียดส่งผลให้ปริมาณไข่ไก่เข้าสู่ตลาดน้อยลง

กระทรวงพาณิชย์ แจ้งว่า การสำรวจราคาขายปลีกสินค้าอาหารสดในเขตกรุงเทพและปริมณฑล พบว่า ราคาไข่ไก่ได้ทยอยปรับขึ้นอย่างต่อเนื่อง ล่าสุดไข่ไก่เบอร์ 3 ซึ่งเป็นไข่ไก่เบอร์ยอดนิยมที่ร้านอาหารตามสั่งนำมาประกอบอาหาร ราคาอยู่ที่ฟองละ 3.50 บาท และไข่ไก่เบอร์ 0 หรือไข่เบอร์ใหญ่สุด ราคาล่าสุดอยู่ที่ฟองละ 4.30 บาท ถือว่าเพิ่มขึ้นจากราคาเฉลี่ยเดือน เม.ย. ที่ปรับขึ้นมาฟองละ 40 สตางค์
นายสันติชัย สารถวัลย์แพศย์ รองอธิบดีกรมการค้าภายใน กล่าวว่า ราคาไข่คละหน้าฟาร์มได้ปรับขึ้นมาอยู่ที่ฟองละ 3.20 บาท ซี่งเป็นการทยอยปรับราคาขึ้นมาจากที่เคยลดลงไปเหลือฟองละ 2.60 บาท เป็นผลมาจากสภาพอากาศร้อนทำให้ปริมาณไข่ไก่เข้าสู่ตลาดน้อยลง โดยปริมาณไข่ไก่ที่เข้าสู่ตลาดในขณะนี้มีปริมาณ 33 ล้านฟอง/วัน ประกอบการเปิดภาคเรียนทำให้การบริโภคไข่ไก่เพิ่มขึ้นมาอยู่ที่ 34 ล้านฟอง/วัน ทำให้ราคาจึงปรับขึ้นมาบ้าง แต่ราคาที่ปรับขึ้น ยังไม่ถือว่าขึ้นแบบผิดปกติ เพราะต้นทุนของผู้เลี้ยงไข่ไก่อยู่ที่ประมาณฟองละ 3 บาท ซึ่งเกษตรกรมีกำไรเล็กน้อย
MThai News
