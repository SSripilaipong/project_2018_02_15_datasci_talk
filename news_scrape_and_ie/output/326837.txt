ธปท. เตรียมนำธนบัตรชนิดราคา 500 บาทแบบใหม่ ออกใช้ ชี้สวย ทันสมัย ผู้บกพร่องทางสายตาตรวจสอบได้ ต่อต้านการปลอมแปลง เริ่มวันแรก 12 พ.ค. 2557   ล็อตแรก 100 ล้านฉบับ

นายปริยวัจน์ ไชยนุวัติ ผู้ช่วยผู้ว่าการสายออกบัตร ธนาคารแห่งประเทศไทย (ธปท.) กล่าวว่า ทาง ธปท. จะนำธนบัตรชนิดราคา 500 บาทแบบใหม่ ออกมาใช้ในวันที่ 12 พ.ค. 2557 โดยธนบัตรใหม่รุ่นนี้ได้พัฒนาและปรับเปลี่ยนรูปแบบเพื่อให้มีรูปลักษณ์ที่สวยงาม ทันสมัยและมีความเป็นสากล และเป็นแบบที่นำเทคโนโลยีต่อต้านการปลอมแปลงมาใช้ เพื่อให้ประชาชนและภาคธุรกิจสถาบันการเงินรวมถึงผู้ที่บกพร่องทางสายตา สามารถตรวจสอบได้ด้วยตนเอง และด้วยเครื่องจักรนับคัดธนบัตรได้โดยง่าย
ทั้งนี้ ธนบัตรชนิดราคา 500 บาทแบบใหม่ (แบบ 16) มีขนาดและสีเช่นเดียวกับที่ใช้ในปัจจุบัน (แบบ 15) คือ มีความกว้าง 72 มิลลิเมตร และยาว 156 มิลลิเมตร และสีโดยรวมใช้เป็นสีม่วง ซึ่งมีลักษณะต่อต้านการปลอมแปลงที่สำคัญ โดยธนบัตรชนิดราคา 500 บาทแบบใหม่นี้ สามารถแลกได้ที่ธนาคารพาณิชย์ทุกแห่งทั่วประเทศ สำหรับธนบัตรแบบที่ใช้ในปัจจุบันรวมทั้งแบบที่ใช้ก่อนหน้ายังใช้ชำระหนี้ได้ตามกฎหมาย
“คาดว่าธนบัตรแบบใหม่จะออก 100 ล้านฉบับ และจะใช้ทดแทนฉบับเดิมได้ใน 2 ปีข้างหน้า โดยในปัจจุบันนี้ธนบัตร 500 บาท ที่หมุนเวียนในตลาดเงิน มีจำนวน 240 ล้านฉบับ และหากพูดถึงการปลอมแปลงธนบัตรในปัจจุบัน ธนบัตรแบงก์พันถือว่ามีการปลอมแปลงมากที่สุด ขณะที่ ปริมาณการพิมพ์ธนบัตรที่หมุนเวียนในตลาดเงินทั้งหมดจะมีอยู่ราว 4.5 พันล้านบาท แบ่งเป็นแบงก์ 20 จำนวน 30% แบงก์ 50 และ แบงก์ 500 อย่างละ 5% และแบงก์ 100 จำนวน 35% ส่วนที่เหลือคือแบงก์พัน อย่างไรก็ตาม ในปัจจุบัน ธปท.จะผลิตธนบัตรเพื่อใช้หมุนเวียนในระบบทั้งสิ้น 3,500 ล้านฉบับต่อปี เพื่อรองรับการใช้จ่ายของประชาชน
Mthai News

