โบรกเกอร์ เห็นตรงกัน ให้นำหนักการลงทุนหุ้นกลุ่มเพียง “เท่ากับตลาด” ชี้ตัวน่าเก็บ KBANK และBBL

บล.ทรีนีตี้ วิเคราะห์และให้น้ำหนักการลงทุนของกลุ่มธนาคารฯ “เท่ากับตลาด” เนื่องจาก PBV โดยเฉลี่ยไม่แพง แต่ยังมีความไม่แน่นอนสูง โดยเลือก BBL และ SCB เป็นตัวน่าเก็บที่สุด (Top Pick) ประกาศกำไรไตรมาส 1 ปี 2557 ของกลุ่มดีกว่าคาด แต่ไม่ใช่ระดับที่น่าประทับใจ ธนาคาร 9 แห่งที่ทรีนีตี้ศึกษาประกาศกำไรสุทธิไตรมาส 1 ปี 2557 เท่ากับ 50,169 ล้านบาท ส่วนต่างของดอกเบี้ยอยู่ที่ 2.98% โดยเป็นผลจากการประกาศลดดอกเบี้ยของกนง. รายได้ที่มิใช่ดอกเบี้ยของกลุ่มฯที่อ่อนตัวลง 3.8%เทียบปีก่อน แนวโน้มสินเชื่อที่ไม่ก่อให้เกิดรายได้ NPL รายย่อยยังน่ากังวล แต่ธนาคารขนาดใหญ่ยังแกร่งประมาณการกำไรสุทธิอาจถูกปรับลดได้อีกในอนาคต ทรีนีตี้ปรับลดประมาณการของ KKP ลงเพียงธนาคารเดียว เพราะผลประกอบการไตรมาส 1 ที่ออกมาผิดจากที่คาดมาก ขณะที่ธนาคารอื่นๆ เรายังคงประมาณการไว้เพื่อรอดูทิศทางใน ไตรมาส 2 ปี 2557 ซึ่งธนาคารที่มีความเสี่ยงที่จะถูกปรับลดประมาณการมากที่สุด คือ TCAP, TISCO และ BAY
ทั้งนี้ทรีนิตี้เลือก BBL และ SCB เป็น Top Pick ซึ่งแม้ BBL จะมีระดับผลตอบแทนต่อเงินหมุนเวียน(ROE) ไม่สูง แต่มี PBV ที่ค่อนข้างต่ำ อีกทั้งยังมีระดับสำรองที่ปลอดภัยที่สุดในกลุ่ม ขณะที่ SCB แม้ว่าจะซื้อขายกันที่ระดับ PBV สูงสุดในกลุ่ม แต่ ROE สูงสุดในกลุ่มเช่นกัน
นายธนเดช รังษีธนานนท์ ผู้อำนวยการฝ่ายวิเคราะห์หลักทรัพย์ บริษัทหลักทรัพย์ กรุงศรี จำกัด (มหาชน) กล่าวว่า โดยพื้นฐานธนาคารพาณิชย์ไทยยังมีความแข็งแกร่งถึงแม้ว่าสินเชื่อจะชะลอตัวลง และเศรษฐกิจที่ไม่มีการเติบโต แต่ NPL มีการขยับขึ้นมาบ้าง ซึ่งเป็นรายกลุ่มไม่ใช่ทั้งหมด โดยเป็นความเสี่ยงที่เพิ่มมากขึ้นทางธุรกิจ โดยโอกาสการฟื้นตัวของสินเชื่อในช่วงครึ่งหลังของปี 57 ตามการเติบโตของภาคการส่งออก โดยเลือกลงทุนแบงก์ที่มีงบดุลแข็งแกร่ง คุณภาพสินเชื่อดี และมีฐานรายได้ที่มิใช่ดอกเบี้ยสูงเพื่อลดความเสี่ยงจากการชะลอตัวของสินเชื่อ หุ้นกลุ่มธนาคารยังคงคำแนะนำให้เท่ากับตลาดอยู่ โดยเลือกหุ้นที่มีความมั่นคง และมีความเสี่ยงน้อยในการทำธุรกิจที่ได้รับผลกระทบ ซึ่งเลือก KBANK และ BBL เป็นหุ้นเด่นของฝ่ายวิจัย ส่วน SCB แนะนำเก็งกำไร 
เลือก BBL ราคาเป้าหมายที่ 216 บาท และ KBANK ราคาเป้าหมายที่ 203 บาท เป็นหุ้นน่าเก็บสุด Top pick
นางแอลคา อันบาราซู ผู้ช่วยรองประธานและนักวิเคราะห์ของสถาบันจัดอันดับเครดิตมูดี้ส์ กล่าวว่า แม้ความวุ่นวายทางการเมืองกระทบกับเศรษฐกิจ และธุรกิจลูกค้าของธนาคาร แต่แนวโน้มสำหรับระบบธนาคารของไทยยังคงมีเสถียรภาพเหมือนกับที่เคยเป็นมาตั้งแต่ปี 53 โดยดูได้จากภาวะสภาพคล่องที่ยังมี และการระดมทุนที่ผ่านมา รวมทั้งความสามารถของธนาคารต่างๆ ในการจัดการกับหนี้ที่ไม่ก่อให้เกิดรายได้ (NPL) ที่คาดว่าจะเพิ่มขึ้นบ้างในอีก 12-18 เดือนข้างหน้า
MThai News
