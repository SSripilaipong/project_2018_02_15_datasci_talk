เดอะมอลล์กรุ๊ปทุ่ม 5 หมื่นล้าน สร้าง 6 โครงการพร้อมกันหวังเขย่าวงการค้าปลีกไทย ดันสุขุมวิทย่านการค้าสร้างเมืองแห่งการช็อปปิ้งใหม่ย่านบางนา พร้อมดันโครงการเมืองท่องเที่ยวนำร่องหัวหิน-ภูเก็ต ตั้งเป้า 5 ปี รายได้แตะแสนล้านบาท
น.ส.ศุภลักษณ์ อัมพุช รองประธานกรรมการ บริษัทเดอะมอลล์ กรุ๊ป จำกัด กล่าวถึงแผนการลงทุนในระยะ 3 ปีจากนี้ว่า ทางกรุ๊ปมีเป้าหมายจะสร้างประวัติศาสตร์ให้วงการค้าปลีกเมืองไทยด้วยการเดินหน้าลงทุนศูนย์การค้าระดับโลกพร้อมกันทั้ง 6 แห่งภายใต้งบลงทุนกว่า 5 หมื่นล้านบาท ซึ่งหากรวมกับการลงทุนของพันธมิตรก็น่าจะใช้เงินราว 7-8 หมื่นล้านบาท ซึ่งมองว่าจะเป็นการยกระดับกรุงเทพฯ และประเทศไทยไปสู่การเป็นศูนย์กลางการค้าระดับโลกและพร้อมรองรับการเปิดเออีซีในปลายปี 2558 โดยทั้ง 6 ศูนย์การค้าเริ่มก่อสร้างในปีนี้และทยอยเปิดตัวในปี 2559-2560 ซึ่งจะช่วยผลักดันยอดขายของเดอะมอลล์ กรุ๊ปแตะระดับ 7-8 หมื่นล้านบาทจากปัจจุบันที่มียอดขายที่ระดับ 5 หมื่นล้านบาท พร้อมตั้งเป้าหมายใน 5 ปี ยอดขายขึ้นไปถึง 1 แสนล้านบาท
อย่างไรก็ตาม การเปิดตัววิสัทัศน์และแผนการลงทุน 6 โครงการดังกล่าวถือเป็นการเตรียมตัวมานาน 5 ปี ทั้งการมองหาทำเลที่ตั้งโครงการที่เหมาะสมและรูปแบบโครงการที่มีความยิ่งใหญ่ มีความแปลกไม่เหมือนใครและทันสมัยที่สุด โดยในโซนสุขุมวิทจะมี 3 โครงการคือการปรับโฉมดิเอ็มโพเรียม และเปิดตัว ดิ เอ็มควอเทียร์, ดิ เอ็มสเฟียร์ ในพื้นที่ใกล้เคียงกันรวมกันกว่า 50 ไร่ใช้งบลงทุนรวม 2 หมื่นล้านบาท โดยตั้งเป้าให้เป็นย่านการค้า สถานที่ท่องเที่ยวและบันเทิงกลางเมืองที่มีความทันสมัย และยิ่งใหญ่ระดับโลก มีแบรนด์ดังจากทั่วโลก
ส่วนอีกโครงการที่เปิดตัวใกล้เคียงกันจะเป็นโครงการใหญ่ “แบงค็อก มอลล์” ตั้งบนทำเลย่านบางนาตัดกับสุขุมวิทตรงข้ามไบเทค มีเนื้อที่กว่า 100 ไร่ ซึ่งจะเป็นอาณาจักรศูนย์การค้าและที่อยู่อาศัยรวมถึงออฟฟิศแบบครบวงจร มีความทันสมัยและสมบูรณ์แบบที่สุดในเอเชียใช้งบลงทุน 2 หมื่นล้านบาท โดยจะเนรมิตให้เป็นเมืองแห่งการค้ารองรับทั้งคนกรุงเทพฯ คนจากจังหวัดใกล้เคียงและนักท่องเที่ยวเพราะอยู่ไม่ไกลจากสนามบินสุวรรณภูมิมากนัก นอกจากนั้นอีก 2 โครงการจะตั้งอยู่ในเมืองท่องเที่ยวคือบลู พอร์ต หัวหิน-รีสอร์ต มอลล์ ตั้งอยู่ใจกลางหัวหินและบลูเพิร์ล ตั้งอยู่กลางเมืองภูเก็ต ซึ่งแต่ละแห่งใช้งบลงทุนกว่า 5 พันล้านบาท โดยจะเป็นทั้งแหล่งท่องเที่ยว และช็อปปิ้งที่มีระดับสำหรับนักท่องเที่ยวที่น่าจะมากถึง 40 ล้านคนน 5 ปีข้างหน้า
MThai News
