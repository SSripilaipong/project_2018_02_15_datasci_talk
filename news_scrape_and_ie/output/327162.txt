ธนาคารพาณิชย์ กังวลการเมืองยืดเยื้อกระทบภาพรวมเศรษฐกิจ “ซีไอเอ็มบีไทย” หั่นเป้าสินเชื่อปีนี้เหลือ 10-15% ส่วน “ทหารไทย” ยังคงเป้าสินเชื่อปีนี้ที่ 6-8%

นายสุภัค ศิวะรักษ์ กรรมการผู้จัดการใหญ่ และประธานเจ้าหน้าที่บริหาร ธนาคารซีไอเอ็มบี ไทย (CIMBT) เปิดเผยว่า ธนาคารปรับลดเป้าสินเชื่อปีนี้ลงเหลือ 10-15% จากเดิมที่คาดว่าจะมีการเติบโตราว 15-20% หลังจากสถานการณ์การเมืองกระทบให้เศรษฐกิจชะลอตัว ประกอบกับก่อนหน้านี้ คาดว่าการเมืองจะจบได้ภายในครึ่งปีแรก แต่ปัจจุบันน่าจะยืดเยื้อกว่าที่เคยมองไว้ ส่วนการเติบโตของสินเชื่อในไตรมาส 1 ปี 2557 ที่ผ่านมา มีการเติบโตเพียง 1-2% เท่านั้น จึงมีการปรับลดเป้าสินเชื่อทั้งปีลง โดยการเติบโตส่วนใหญ่มาจากสินเชื่อบ้าน และสินเชื่อรายย่อยเป็นหลัก อย่างไรก็ตามธนาคารยังมีลูกค้าสินเชื่อรายใหญ่อยู่ในมืออีก 3-4 ราย วงเงินหลักหมื่นล้านบาท เชื่อว่าจะเข้ามาช่วยให้มีการเติบโตของสินเชื่อในช่วงครึ่งปีหลัง
ขณะที่ นายบุญทักษ์ หวังเจริญ ประธานเจ้าหน้าที่บริหาร ธนาคารทหารไทย (TMB) คาดว่า สินเชื่อในปีนี้จะเติบโตได้ในระดับ 6-8% ตามเป้าหมาย ภายใต้คาดการณ์อัตราการขยายตัวทางเศรษฐกิจของไทยในปี 2557 ที่ระดับ 2-3% โดยแนวโน้มการเติบโตของสินเชื่อของธนาคารในไตรมาส 2 ปี 2557 นั้น คาดว่าจะอยู่ใกล้เคียงกับช่วงไตรมาส 1 ปี 2557 ที่ผ่านมา แต่มองว่าในระยะต่อไปปัญหาการเมืองจะคลี่คลายได้โดยเร็ว
สำหรับปัญหาการเมืองที่เกิดขึ้นในขณะนี้ยอมรับว่า ส่งผลกระทบต่อภาคเศรษฐกิจ สะท้อนได้จากการใช้จ่ายที่ลดลง แต่เศรษฐกิจไทยยังได้รับผลดีอยู่บ้างจากการฟื้นตัวเศรษฐกิจของสหรัฐฯ และญี่ปุ่น ที่ทำให้การส่งออกขยายตัวได้ดีขึ้น แต่ไม่ใช่ทุกภาคการส่งออก โดยภาคเกษตรยังมีการชะลอตัวตามราคาสินค้าเกษตรในตลาดโลกที่ตกต่ำ ซึ่งหากการเมืองยังยืดเยื้อออกไปอีก อาจจะกระทบต่อภาพรวมเศรษฐกิจได้ แต่อย่างไรก็ดีฐานะสถาบันการเงินมีความแข็งแกร่ง โดยมีเงินกองทุนต่อสินทรัพย์เสี่ยงในระดับสูงถึง 160% นอกจากนี้ สถาบันจัดอันดับเครดิตเรตติ้งยังคงจัดให้สถาบันการเงินของไทย มีความมั่นคงและมีหนี้ที่ไม่ก่อให้เกิดรายได้ (NPL) ต่ำ
Mthai News
