ธนาคารอาคารสงเคราะห์ (ธอส.) ประกาศ 2 มาตรการลดภาระหนี้ที่อยู่อาศัยช่วยเหลือลูกค้าเดิมที่ประสบภัยแผ่นดินไหวในเขตภาคเหนือ 5 จังหวัด

นางอังคณา ปิลันธน์โอวาท ไชยมนัส กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ตามที่ได้เกิดเหตุการณ์แผ่นดินไหวที่มีจุดศูนย์กลางที่ อ.พาน จ.เชียงราย เป็นเหตุให้บ้านเรือนของประชาชนได้รับความเสียหายในหลายจังหวัดของภาคเหนือ ได้แก่ จ.เชียงราย เชียงใหม่ พะเยา น่าน และลำปาง ธนาคารอาคารสงเคราะห์ในฐานะสถาบันการเงินเฉพาะกิจของรัฐ สังกัดกระทรวงการคลัง เตรียมวงเงิน 300 ล้านบาท จัดทำ 2 มาตรการให้ความช่วยเหลือผู้ประสบภั ยแผ่นดินไหว ดังนี้
มาตรการที่ 1 สำหรับลูกค้าเดิมของ ธอส.กรณีหลักประกัน และ / หรือ รายได้ ได้รับผลกระทบ ธนาคารจะ ลดภาระดอกเบี้ยที่อยู่อาศัย (ดอกเบี้ย 0%) เป็นระยะเวลานาน 6 เดือนแรก เดือนที่ 7-24 คิดอัตราดอกเบี้ยเท่ากับ MRR – 2.50% ต่อปี ปีที่ 3 อัตราดอกเบี้ย MRR – 1.00% ต่อปี และปีที่ 4 จนถึงตลอดอายุสัญญากู้เงิน กรณีลูกค้ารายย่อย คิดอัตราดอกเบี้ย MRR – 0.50% ต่อปี กรณีสวัสดิการ คิดอัตราดอกเบี้ย MRR – 1.00% ต่อปี และกรณีกู้ชำระหนี้/ซื้ออุปกรณ์ คิดอัตราดอกเบี้ย MRR (ปัจจุบันอัตราดอกเบี้ย MRR ธอส. อยู่ที่ 6.975% ต่อปี)
มาตรการที่ 2 สำหรับลูกค้าใหม่ หรือลูกค้าเดิมของ ธอส. ที่อาคารได้รับความเสียหายจากเหตุการณ์แผ่นดินไหวสามารถขอกู้เพิ่ม หรือ กู้ใหม่ เพื่อปลูกสร้างอาคารทดแทนอาคารหรือบ้านหลังเดิม หรือกู้ซ่อมแซมอาคาร คิดอัตราดอกเบี้ยเงินกู้คงที่ 3% ต่อปี นาน 3 ปี หลังจากนั้น กรณีลูกค้าสวัสดิการ คิดอัตราดอกเบี้ย MRR-1.00% ต่อปี ส่วนลูกค้ารายย่อย คิดอัตราดอกเบี้ย MRR-0.50% ต่อปี วงเงินให้กู้ต่อรายไม่เกิน 1 ล้านบาท
สำหรับคุณสมบัติของผู้ที่สามารถเข้าร่วมโครงการดังกล่าวได้จะต้องเป็นลูกหนี้เดิมของ ธอส. หรือลูกค้าใหม่ ซึ่งที่อยู่อาศัยเป็นกรรมสิทธิ์ของตนเองหรือคู่สมรส และได้รับความเสียหายจากการประสบภัยแผ่นดินไหว หรือกรณีลูกหนี้เดิมของ ธอส. ที่ประกอบอาชีพในพื้นที่ประสบภัย และได้รับผลกระทบต่อรายได้ ทั้งนี้ ลูกค้าที่ได้รับผลกระทบสามารถติดต่อยื่นคำขอกู้ได้ตั้งแต่บัดนี้ถึงวันที่ 30 พฤษภาคม 2557
MThai News
