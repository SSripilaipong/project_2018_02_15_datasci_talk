แบงก์ชาติส่งสัญญาณหั่นเป้าจีดีพีลงต่ำกว่า 2.7% มั่นใจทั้งปีไม่ถึงขั้นติดลบ เพราะพื้นฐาน ศก. ยังดี การส่งออกเป็นตัวขับเคลื่อน ระยะสั้น ศก.ไทย ยังไม่ถึงขั้นวิกฤต แต่ระยะกลางน่าเป็นห่วง

นายประสาร ไตรรัตน์วรกุล ผู้ว่าการ ธนาคารแห่งประเทศไทย (ธปท.) กล่าวว่า ในช่วงเดือน มิ.ย.นี้ ธปท.จะพิจารณาปรับประมาณการอัตราการขยายตัวทางเศรษฐกิจ (GDP) ของไทยในปี 2557 คาดว่าจะลดลงจากเดิมที่ประเมินไว้ว่าจะเติบโตราว 2.7% แต่คงยังไม่ถึงกับติดลบ โดยมองว่าการส่งออกจะเป็นตัวหลักที่จะขับเคลื่อนเศรษฐกิจไทย เนื่องจากการบริโภคและการลงทุนอาจจะยังไม่ดีนัก แต่ก็อาจจะปรับลดคาดการณ์การขยายตัวของการส่งออกในปีนี้ลงจากที่เคยประเมินไว้ในระดับ 4.5% เนื่องจากตัวเลขในไตรมาสแรกออกมาต่ำกว่าคาด
“ต้องดูตัวเลขเศรษฐกิจจริงของไตรมาส 1 ปี 2557 ที่จะออกมาในเดือน พ.ค. จึงค่อยปรับปรับประมาณการ และในการประชุมคณะกรรมการนโยบายการเงิน (กนง.) ในเดือน มิ.ย คงจะขยับลงจากที่เคยคาดการณ์ไว้ แต่ยังไม่ถึงกับติดลบ อย่างไรก็ดีพื้นฐานเศรษฐกิจไทยในขณะนี้ยังแข็งแกร่งพอสมควร หากการเมืองคลี่คลายลงได้เร็วก็เชื่อว่าปีหน้าเศรษฐกิจก็น่าจะเติบโตมากขึ้นกว่าปีนี้ที่มีการเติบโตค่อนข้างต่ำ โดยระยะสั้นเศรษฐกิจไทยได้รับผลกระทบจากสถานการณ์ทางการเมือง แต่ไม่ถึงขั้นวิกฤต แม้เกิดปัญหาบ้าง โดยสถานการณ์ปัจจุบัน กนง.มีนโยบายการเงินที่ผ่อนคลาย ดอกเบี้ยนโยบายอยู่ที่ 2 % ขณะที่อัตราเงินเฟ้ออยู่ที่ 2.5% ขณะที่สภาพคล่องในระบบการเงินก็มีอยู่สูง ซึ่งอัตราดอกเบี้ยไม่ได้เป็นปัญหาต่อเอกชน
แต่ในระยะกลางอาจได้รับผลกระทบ เพราะไม่มีการลงทุนใหม่ๆ เกิดขึ้น แม้จะมีคณะกรรมการส่งเสริมการลงทุน (บีโอไอ) ชุดใหม่มาทำหน้าที่อนุมัติส่งเสริมการลงทุนแล้ว แต่ในแง่ปฏิบัติจริงก็ยังต้องใช้เวลา ขณะที่นักลงทุนต่างประเทศก็ยังชะลอการลงทุน ดังนั้น หากปัญหาการเมืองหมดไปในช่วงกลางปีนี้ได้ก็จะทำให้เศรษฐกิจฟื้นตัวได้เร็ว
MThai News
