ปลัดพาณิชย์ชี้คลังเก็บข้าวเสียหายจากเหตุแผ่นดินไหว 6 แห่ง ใน จ.เชียงราย หาผ้าใบมาปิดกองข้าวที่ร่วงหล่นป้องกันการเปียกฝน และคุมราคาสินค้าภาคเหนือป้องกันพ่อค้าฉวยโอกาส

นางศรีรัตน์ รัษฐปานะ ปลัดกระทรวงพาณิชย์ กล่าวว่า ได้สั่งการให้พาณิชย์จังหวัดเชียงราย ร่วมกับหน่วยงานในพื้นที่เข้าตรวจสอบคลังสินค้าเก็บข้าวสารของรัฐบาล ซึ่งมีอยู่ประมาณ 30 หลัง หลังเกิดเหตุการณ์แผ่นดินไหวใน จ.เชียงราย เบื้องต้นพบว่า มีคลังสินค้า 6 หลังได้รับความเสียหาย ได้แก่ 1.คลังสินค้านายเยน หลังที่ 1 ใน อ.พาน เก็บข้าวขาว 5 % ในโครงการรับจำนำข้าวเปลือกนาปรังปี 55 สภาพกระสอบข้าวล้มกระแทกกำแพง และประตูคลังสินค้าถล่มออกมาด้านนอก มีข้าวจากกองหล่นมาที่พื้น 200-300 กระสอบ
2.คลังสินค้า พี.ดี.จี. หลังที่ 2 ใน อ.แม่จัน เก็บข้าวหอมมะลิ 100% ชั้น 2 ในโครงการรับจำนำข้าวเปลือกนาปีปี 56/57 กระสอบข้าวล้มกระแทกกำแพง ซึ่งถล่มพังออกมาด้านนอก 300 กระสอบ มีความเสียหายจากข้าวแตกหล่นลงพื้นเล็กน้อยไม่เกิน 15 กระสอบ 3.คลังสินค้าบริษัท ธนภรณ์พืชผล ที่ อ.แม่ลาว เป็นปลายข้าวขาว เอ วัน เลิศ 10% จากโครงการรับจำนำข้าวเปลือกนาปีปี 55/56 รอบแรก 4.คลังสินค้า หจก.โรงสี ก.เทพสวัสดิ์ หลังที่ 3 ใน อ.เมือง เป็นข้าวขาว 5% ข้าวเหนียว 10% ปลายข้าวเหนียว เอ วัน เลิศ และปลายข้าวขาว เอ วัน เลิศ จากโครงการรับจำนำข้าวเปลือกนาปี 55/56 รอบแรก 5.คลังสินค้าเชียงรายข้าวหอม หลังที่ 2 ใน อ.ป่าแดด และ 6.คลัง หจก.โรงสี ก.เทพสวัสดิ์ หลังที่ 4 รับข้าวสารตามโครงการรับจำนำข้าวนาปีปี 56/57 ชนิดข้าวเหนียวเมล็ดยาว กองข้าวล้มหล่นมาที่พื้น ไม่เสียหายมาก สามารถนำกลับขึ้นสู่สภาพปกติได้
“โดยเบื้องต้น เจ้าหน้าที่ได้แจ้งบริษัทตรวจสอบคุณภาพ(บริษัทเซอร์เวย์) หาผ้าใบมาปิดกองข้าวที่หล่นลงมานอกอาคาร เพื่อไม่ให้เปียกฝน และจัดกองข้าวสารไปเรียงเข้าที่ พร้อมทั้งประสานเจ้าของคลังมาซ่อมกำแพงที่เสียหายแล้ว ได้กำชับให้พาณิชย์จังหวัดเชียงราย และจังหวัดใกล้เคียง ที่ได้รับผลกระทบจากแผ่นดินไหว ตรวจสอบความเสียหายที่อาจจะเกิดขึ้นกับคลังสินค้าเก็บข้าวของรัฐบาลรายอื่นๆ ด้วย รวมถึงให้ตรวจสอบสถานการณ์ราคาสินค้า เพราะอาจเกิดการฉวยโอกาสขายราคาสูงเกินจริงได้” นางศรีรัตน์ กล่าว
MThai News
