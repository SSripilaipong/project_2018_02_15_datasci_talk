กรุงเทพโพลล์ เผยคนไทยส่วนใหญ่ ยังไม่ทราบ กสทช. แจกคูปองพร้อมกับบิลค่าไฟ มองมูลค่า 1 พันบาทเหมาะสมแล้ว มั่นใจทีวีดิจิตอลจะออกอากาศได้เต็มที่ในปี 60 และต้องการดูรายการข่าวมากสุด

ศูนย์วิจัยมหาวิทยาลัยกรุงเทพ (กรุงเทพโพลล์) เผยผลสำรวจความคิดเห็นของประชาชนที่อาศัยอยู่ในกรุงเทพฯ และปริมณฑล จำนวน 1,199 คน เรื่อง “คนไทยกับการเข้าสู่ยุคทีวีดิจิตอล” พบว่า การเตรียมตัวของประชาชน เพื่อรับชมการออกอากาศทีวีระบบดิจิตอล ส่วนใหญ่ 43.6% ระบุว่า ปัจจุบันใช้เคเบิลทีวี/ทีวีดาวเทียมอยู่แล้ว ทำให้สามารถดูทีวีระบบดิจิตอลได้เลย รองลงมา 10.2% ใช้วิธีซื้อกล่องแปลงสัญญาณทีวีดิจิตอล (Set Top Box) และ 5.2 %ใช้วิธีซื้อทีวีใหม่รุ่นที่รับสัญญาณระบบดิจิตอลได้ ขณะที่ประชาชน 41.0% ระบุว่า ยังไม่ได้เตรียมตัว โดยจะดูระบบเดิมไปก่อน
ส่วนการรับทราบว่า กสทช. จะมีการแจกคูปองทีวีดิจิตอลไปพร้อมกับบิลค่าไฟฟ้า เพื่อนำไปซื้อกล่อง Set Top Box หรือใช้เป็นส่วนลดซื้อทีวีดิจิตอลแก่ประชาชนนั้น ส่วนใหญ่ 54.1% บอกว่า ยังไม่ทราบ ขณะที่ 45.9% บอกว่า ทราบแล้ว เมื่อถามถึงคูปองมูลค่า 1,000 บาท ที่คาดว่าทาง กสทช. จะแจกให้แก่ประชาชนนั้นเหมาะสมหรือไม่ ส่วนใหญ่ 59.1% เห็นว่าเป็นมูลค่าที่เหมาะสมแล้ว ขณะที่ 40.9% บอกว่าไม่เหมาะสม
ทั้งนี้ ประชาชน 40.9% มีความมั่นใจว่า ประเทศไทยจะสามารถออกอากาศในรูปแบบดิจิตอลได้ครอบคลุมทั้งประเทศอย่างเต็มรูปแบบภายในปี 2560 ขณะที่ 31.8% ไม่มั่นใจ ที่เหลือ27.3% ยังไม่แน่ใจ เมื่อถามว่าเนื้อหารายการต่างๆ โดยรวมของทีวีดิจิตอลที่มีจำนวนช่องมากขึ้น คาดว่าจะมีคุณภาพเป็นอย่างไร เมื่อเทียบกับรายการทีวีแบบเดิมที่มีเพียง 6 ช่อง ประชาชนส่วนใหญ่ 73.8% คาดว่าคุณภาพน่าจะดีขึ้น รองลงมา 19.1% คาดว่าคุณภาพน่าจะเหมือนเดิม และ 7.1% คาดว่าคุณภาพน่าจะลดลง สำหรับรายการที่ประชาชนอยากให้มีออกอากาศในระบบทีวีดิจิตอลมากที่สุดเป็นอันดับแรก คือ รายการประเภทข่าว 21.1% รองลงมาคือ รายการประเภทสารคดี 16.5% และรายการประเภทบันเทิง ละคร16.1%
MThai News
