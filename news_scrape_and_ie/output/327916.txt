ก.ล.ต. สนับสนุนให้ไปรษณีย์ไทย เคาน์เตอร์เซอร์วิสในร้าน 7-11 และร้านค้าชั้นนำทั่วประเทศ และเทสโก้ โลตัส เป็นช่องทางรับชำระเงินค่าซื้อหน่วยลงทุนของกองทุนรวม (Paying Agent) ได้ทั่วประเทศ รองรับ “โครงการสานฝันเริ่มด้วยพันบาท” เริ่มเดือนมิถุนายนนี้
นายวรพล โสคติยานุรักษ์ เลขาธิการ ก.ล.ต. กล่าวว่า สำนักงานก.ล.ต.เริ่มแผนกลยุทธ์ส่งเสริมให้ประชาชนเข้าถึงการลงทุนได้สะดวกและลงทุนได้อย่างสม่ำเสมอต่อเนื่อง ซึ่งในครั้งนี้ได้รับความร่วมมือจากไปรษณีย์ไทย เคาน์เตอร์เซอร์วิสในร้าน 7-11 และร้านค้าชั้นนำทั่วประเทศ และเทสโก้ โลตัส เปิดให้บริการรับชำระค่าซื้อกองทุนรวมที่ทุกสาขาทั่วประเทศ และในอนาคตโมเดิร์นเทรดและไปรษณีย์สามารถขยายธุรกิจในตลาดทุนให้ครอบคลุมมากขึ้นไปอีก เช่น เป็นนายหน้า การค้า และการจัดจำหน่ายหน่วยลงทุน (LBDU) หากพร้อมในด้านทุนจดทะเบียน บุคลากร ผู้บริหาร และระบบงาน ซึ่งจะให้บริการผู้ลงทุนได้ครบวงจรยิ่งขึ้น
นางสาวสุชาดา พุทธรักษา รองกรรมการผู้จัดการใหญ่ สายงานการตลาด บริษัท ไปรษณีย์ไทย จำกัด กล่าวว่า “ไปรษณีย์ไทยมีความยินดีที่ช่วยขับเคลื่อนโครงการสานฝันเริ่มด้วยพันบาทของ ก.ล.ต. ด้วยศักยภาพเครือข่ายที่ทำการไปรษณีย์ที่ให้บริการครอบคลุมพื้นที่ทั่วประเทศ และประสบการณ์ยาวนานในการดำเนินธุรกิจไปรษณีย์และธุรกิจการเงินมานานกว่า 130 ปี ทำให้มีความใกล้ชิดคนไทย และมีความสัมพันธ์อันดีกับชุมชนท้องถิ่นในพื้นที่ต่าง ๆ ซึ่งจะทำให้ไปรณีย์ไทยเป็นช่องทางหลักอีกช่องทางหนึ่งในการเป็นตัวแทนรับชำระเงินค่าซื้อหน่วยลงทุน (Paying Agent) ที่ช่วยส่งเสริมนโยบายของภาครัฐและสำนักงาน ก.ล.ต. ได้อย่างมีประสิทธิภาพมากยิ่งขึ้น”
นายวีรเดช อัครผลพานิช ผู้ช่วยกรรมการผู้จัดการบริษัท เคาน์เตอร์เซอร์วิส จำกัด กล่าวว่า “การเป็น paying agent เป็นการช่วยเหลือสังคม ในการเพิ่มช่องทางการส่งเสริมการออมเงินของคนไทย นอกจากนั้นเป็นการเปิดโอกาสพัฒนาและสร้างนวัตกรรมธุรกิจร่วมกับสำนักงาน ก.ล.ต.”
MThai News

