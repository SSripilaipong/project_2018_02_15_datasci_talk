ตั้งชื่อหัวข้อเสียน่ากลัว จะไม่ให้น่ากลัวได้อย่างไรละครับ….เพราะข้อเท็จจริงก็ปรากฏอยู่ว่าค้าขายไม่ดี  และ ผลสำรวจความเชื่อมั่นผู้บริโภค เดือนเมษายน 2557 ของศูนย์พยากรณ์เศรษฐกิจและธุรกิจ มหาวิทยาลัยหอการค้าไทยได้ให้ตัวเลขที่ต่ำสุดในรอบ 150 เดือน  เพราะประชาชนมีความวิตกกังวลต่อสถานการณ์การเมืองที่มีการชุมนุมมีการเดินขบวนทุกวัน กังวลเพราะเกิดภาพความรุนแรงที่กระทบต่อความปลอดภัยในชีวิตและทรัพย์สิน เกรงว่าจะตั้งรัฐบาลชุดใหม่ไม่สำเร็จในเร็ววัน และเกรงว่าปัญหาการเมืองจะส่งผลต่อการดำรงชีวิตโดยเฉพาะปัญหาค่าครองชีพ และหากการเลือกตั้งไม่เกิดขึ้นดังที่คนไทยเคยเรียกร้อง และนานาอารยประเทศยอมรับในที่มาของตัวแทนของปวงชนชาวไทยอันแท้จริงยังไม่เกิดขึ้น

ทั้งนี้ไม่เพียงดัชนีความเชื่อมั่นจะตกลงทำสถิติต่ำสุดไปเรื่อยๆ การว่างงานก็จะเพิ่มมากขึ้นจากล่าสุด คนไทยว่างงานถึง 3.3 แสนคน ซึ่งความตกต่ำทางเศรษฐกิจได้รับคำยืนยันจาก ผู้อำนวยการสำนักงานเศรษฐกิจการคลัง (สศค.) อย่างสมชัย สัจจพงษ์ที่พูดว่า  “หากปัญหาการเมืองมีความรุนแรงขึ้นอีกก็ลำบาก หากไม่มีรัฐบาลมีอำนาจเต็มได้ภายในปีนี้เศรษฐกิจจะขยายตัวได้ไม่ถึง 2.6% ต่อปี ตามที่คลังประมาณการไว้ และหากไม่มีรัฐบาลใหม่มาทำงบประมาณปี 2558 เศรษฐกิจ ปีหน้าจะเผาจริงจะแย่กว่าปีนี้”

ธนาคารพาณิชย์หลายๆแห่งได้ปรับลดเป้าสินเชื่อลงจากที่เคยปรับลดลงมาแล้วเมื่อช่วงต้นปี  ระบบธนาคารพาณิชย์คาดว่าจะขยายตัวได้ 5-10% จากปีก่อนที่ขยายได้ 25% ก็ถือว่าดีมากแล้ว เพราะเศรษฐกิจไทยไตรมาส 2 ตกลงหมดทั้งการบริโภค การลงทุนภาคเอกชน สินเชื่อภาคธุรกิจขนาดใหญ่และเอสเอ็มอี  ก็ลดลง คุณภาพลูกหนี้ลดลงจากลูกค้าที่มีรายได้ลดลง ใครจะมานม มโนว่าเศรษฐกิจไทยยังแข็งแกร่งอย่างไรเป็นไปไม่ได้ แต่ถ้าเบิกตากว้างๆดูความเงียบเหงาของห้างร้านต่างๆ โดยเฉพาะร้านค้าเล็ก หรือระดับเอสเอ็มอี บอกได้คำเดียวว่า “เจ๊ง จริงๆ” จะไม่เจ๊งได้อย่างไรเพราะคนไม่กล้าจับจ่ายใช้สอย คงระมัดระวังการใช้จ่ายมากขึ้น เพราะไม่รู้ว่าวันดีคืนดี ถ้ากรุงเทพโดนปิดจริงๆ จะทำอย่างไร

โดยไทยไม่ต้องนึกฝันถึงการเป็นผู้นำเศรษฐกิจ ใน”ประชาคมเศรษฐกิจอาเซียน” ที่จะเริ่มจริงปี 2558 เพราะลำพังที่การค้าขายเล็กๆน้อยก็ทำได้ยากลำบากจริงๆในชั่วโมงนี้ ไม่เว้นแม้แต่เศรษฐีเจ้าของร้านทอง อย่างร้านแม่ทองสุก ก็ออกมายืนยันว่า “ตลาดทองค่อนข้างซบเซา เพราะกระทบต่ออารมณ์ในการซื้อของประชาชน และบางส่วนก็ไม่มีกำลังซื้อ” นี่ยังดีนะที่การชุมนุมไม่เคลื่อนขบวนมายังย่านเยาราช หรือมาใกล้ๆใกล้ร้านทอง เจ้าของร้านทองหลายแห่งก็ผวาอาจต้องปิดทำการ เพื่อป้องกันความเสียหายต่อทรัพย์สินของทางร้าน

สำหรับภาคที่ยังดูว่าจะโชคดีสักหน่อยคือการส่งออกยังได้รับผลดีจากเศรษฐกิจโลกที่ฟื้นตัว และในช่วงนี้ค่าเงินบาทก็ลดลง คือการส่งออกที่ยังเติบโตอยู่แต่ก็ยังไม่เป็นไปตามเป้าหมาย อาจฟังดูดีแต่ที่ค่าเงินบาทอ่อนลง ก็เพราะความเชื่อมั่นในการลงทุนและการถือครองเงินบาทลดลง นั่นหมายถึงการจะหวังว่าต่างชาติจะนำเงินมาลงทุนในอุตสาหกรรมไทยนั้นน้อยลงทุกที
อย่างไรก็ดีหลายคนอาจบอกว่า ตลาดหุ้นดีขึ้นเพราะต่างชาติเข้ามาลงทุน ก็ใช่ครับต่างชาติยังคงซื้อหุ้นไทยในช่วงนี้แต่ หลักการซื้อขายหุ้นก็มักมีการเก็งกำไร มากกว่าการลงทุนระยะยาว พอเขาเห็นว่าได้กำไรพอสมควรต่างชาติก็จะขายหุ้นทิ้ง หลังจากเก็บของถูกจนพอใจราคาขึ้นก็ขายตามหลักการซื้อๆ ขายๆก็จบกัน

มาดูข้อสรุปจาก  ธนาคารแห่งประเทศไทย ระบุชัดเจนและปรับลดอัตราการขยายตัวทางเศรษฐกิจ หรือ(GDP) ของไทยในปีซึ่งล่าสุดคาดว่า จะลดลงจากเดิมที่ประเมินไว้ว่าจะเติบโต 2.7%  แต่คงยังไม่ถึงกับติดลบ มีเพียงการส่งออกจะเป็นตัวหลักที่จะขับเคลื่อนเศรษฐกิจไทย แต่ก็ยังปรับลดการขยายตัวของการส่งออกในปีนี้ลงจากที่เคยประเมินไว้ที่ 4.5% เพราะเห็นตัวเลขในไตรมาสแรกออกมาต่ำกว่าคาด ขณะเดียวกัน ระบุอีกว่า หากการเมืองคลี่คลายลงได้เร็วก็เชื่อว่าปีหน้าเศรษฐกิจก็น่าจะเติบโตมากขึ้นกว่าปีนี้ที่มีการเติบโตค่อนข้างต่ำ นี่ยังดีกว่า ตัวเลขคาดการณ์ของสภาอุตสาหกรรมแห่งประเทศไทย (ส.อ.ท.) ว่าจีดีพี จะอยู่ระดับ 0% แต่ในกรณีที่มีเหตุการณ์รุนแรงคาดว่าอาจจะติดลบประมาณ 1% และตัวเลขส่งออกที่คาดว่าอย่างดีที่สุดก็ไม่เกิน 4.2%
แต่ยังมีข่าวดีและเพียงดัชนีเดียวที่เพิ่มขึ้นถือเป็นข่าวดีครับ คือ “ดัชนีการบริโภคมาม่า” หรือจะดัชนีปลากระป๋องดีครับ……….พี่น้อง!!
ส.ศิริวนิชย์
MThai News

