“สรรพสามิต” เผยยอดจัดเก็บภาษีเดือน เม.ย. ต่ำกว่าประมาณการ 7.4 พันล้านบาท จากรถคันแรกปิดโครงการ แต่ยังได้อานิสงส์จากภาษีเบียร์ อธิบดี ตั้งคณะทำงานเร่งอุดรูรั่ว กำชับให้ทำงานเต็มที่ ป้องกันและปราบปรามสินค้าเลี่ยงภาษี

นายสมชาย พูลสวัสดิ์ อธิบดีกรมสรรพสามิต เปิดเผยว่า เดือน เม.ย. 2557 กรมสรรพสามิตจัดเก็บรายได้รวม 3.27 หมื่นล้านบาท ต่ำกว่าประมาณการ 7.4 พันล้านบาท โดยรายได้ที่ลดลงเป็นผลจากการจัดเก็บภาษีรถยนต์ที่ลดลงมาก หลังสิ้นสุดโครงการรถยนต์คันแรก เช่นเดียวกับภาษียาสูบ ที่ลดลงถึง 4.4 ร้อยล้านบาท เนื่องจากก่อนหน้านี้ มีข่าวเรื่องการปรับขึ้นภาษียาสูบ ทำให้ยอดการผลิตมีมากเกินเกิดการสต๊อกสินค้าล่วงหน้า ในเดือน เม.ย.ที่ผ่านมา ยอดจัดเก็บจึงลดลง อีกทั้งการนำเข้าของสินค้าที่ก็มีปริมาณลดลงด้วย
สำหรับภาษีที่จัดเก็บได้สูงสุด 5 อันดับแรก ได้แก่ 1.ภาษีรถยนต์ จัดเก็บได้ 8.1 พันล้านบาท ต่ำกว่าประมาณการ 3.6 พันล้านบาท 2.ภาษีเบียร์ จัดเก็บได้ 6.7 พันล้านบาท สูงกว่าประมาณการ 592 ล้านบาท 3.ภาษียาสูบ จัดเก็บได้ 5.6 พันล้านบาท ต่ำกว่าประมาณการ 444 ล้านบาท 4.ภาษีน้ำมัน จัดเก็บได้ 5.1 พันล้านบาท ต่ำกว่าประมาณการ 3.2 ล้านบาท และ 5.ภาษีสุรา จัดเก็บได้ 4.9 พันล้านบาท ต่ำกว่าประมาณการ 707 ล้านบาท
ส่วนประมาณการจัดเก็บรายได้ตามเอกสารงบประมาณปี 2557 ซึ่งตั้งไว้ที่ 4.63 แสนล้านบาท ได้ปรับลดลงเหลือ 4.35 แสนล้านบาท เนื่องจากไม่มีการปรับขึ้นภาษีน้ำมันดีเซลตามที่ได้ประมาณการไว้ ทำให้รายได้ในส่วนนี้ลดลง 2.8 หมื่นล้านบาท โดยในช่วง 7 เดือนแรกของปีงบประมาณ 2557 จัดเก็บภาษีได้ทั้งสิ้น 2.37 แสนล้านบาท ต่ำกว่าประมาณการ 3.15 หมื่นล้านบาท ทั้งนี้ประมาณการ รายได้ 5 อันดับแรกยังเป็นสินค้าในกลุ่มเดิม อย่างไรก็ตาม เพื่อเพิ่มประสิทธิภาพการจัดเก็บ ทางกรมได้ตั้งคณะทำงานตรวจสอบเร่งรัดการจัดเก็บภาษีเพื่อตรวจสอบทุกพื้นที่ที่มีผู้เสียภาษีอยู่ กำชับให้เจ้าหน้าที่ทำงานให้เต็มประสิทธิภาพ อย่าให้มีรั่วไหล ขณะเดียวกัน ได้เข้มงวดด้านการป้องกันและปราบปรามสินค้าที่หลบเลี่ยงภาษี โดยนำระบบไอทีเข้ามาช่วย เช่น การจัดซื้อรถโมบายแล็บเพิ่มอีก 3 คันในปีนี้ จากที่มีอยู่แล้ว 3 คัน
MThai News
