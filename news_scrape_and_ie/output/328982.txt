เอสเอ็มอีแบงก์ ผนึก 21 พันธมิตร จัดประชุมเชิงปฏิบัติการช่วยเหลือ SMEs พร้อมจัดสินเชื่อสนับสนุนผู้ประกอบการและให้ข้อมูลที่เป็นประโยชน์อย่างต่อเนื่อง หวังธุรกิจรอดวิกฤติเศรษฐกิจ

นางสาวปาริฉัตร เหล่าธีระศิริวงศ์ รักษาการกรรมการผู้จัดการ ธนาคารเอสเอ็มอี เปิดเผยว่าธนาคารได้ลงนามความร่วมกับ หน่วยงานพันธมิตร จำนวน 21 หน่วยงาน เพื่อดำเนินโครงการช่วยเหลือผู้ประกอบการเอสเอ็มอี ที่ประสบปัญหาผลกระทบจากภาวะเศรษฐกิจ อันเนื่องมาจากผลกระทบทางการเมือง และภัยพิบัตทางธรรมชาติ โดยความร่วมมือในครั้งนี้ ได้มีการลงนามความร่วมมือ และการประชุมเชิงปฏิบัติการโครงการสินเชื่อเพื่อสนับสนุนผู้ประกอบการตามแผนยุทธศาสตร์กระทรวงอุตสาหกรรม (12พ.ค. 2557)
โดยมีหน่วยงานและสถาบันอิสระภายใต้การกำกับของกระทรวงอุตสาหกรรม ร่วมลงนามในครั้งนี้ ประกอบด้วย 1. กรมส่งเสริมอุตสาหกรรม 2. กรมอุตสาหกรรมพื้นฐานและการเหมืองแร่ 3. กรมโรงงานอุตสาหกรรม 4. สำนักงานส่งเสริมวิสาหกิจขนาดกลางและขนาดย่อม 5. สำนักงานมาตรฐานผลิตภัณฑ์อุตสาหกรรม 6. สำนักงานคณะกรรมการอ้อยและน้ำตาลทราย 7. สำนักงานเศรษฐกิจอุตสาหกรรม 8. สำนักงานคณะกรรมการส่งเสริมการลงทุน 9. การนิคมอุตสาหกรรมแห่งประเทศไทย 10. สถาบันรับรองมาตรฐานไอเอสโอ 11. สถาบันการก่อสร้างแห่งประเทศไทย 12. สถาบันยานยนต์ 13. สถาบันพลาสติก 14. สถาบันพัฒนาวิสาหกิจขนาดกลางและขนาดย่อม 15. สถาบันไทย-เยอรมัน 16. สถาบันเพิ่มผลผลิตแห่งชาติ 17. สถาบันพัฒนาอุตสาหกรรมสิ่งทอ 18. สถาบันไฟฟ้าและอิเล็กทรอนิกส์ 19. สถาบันอาหาร 20. สถาบันเหล็กและเหล็กกล้าแห่งประเทศไทย โดยมี 21. บรรษัทประกันสินเชื่ออุตสาหกรรมขนาดย่อม (บสย.) ที่อยู่ภายใต้การดูแลของกระทรวงการคลัง
ความร่วมมือครั้งนี้ได้จัดตั้งคณะทำงานของหน่วยงานร่วมกัน และประสานความร่วมมือข้อมูลพื้นฐาน (Data Base) ด้านสินเชื่อเพื่อสนับสนุนผู้ประกอบการตามแผนยุทธศาสตร์กระทรวงอุตสาหกรรม และสินเชื่อเพื่อพัฒนาผลิตภาพการผลิต (Productivity Improvement Loan : PIL) ระยะที่ 2 รวมถึงข้อมูลข่าวสารที่เป็นประโยชน์ทันสถานการณ์ และยังสำรวจความคิดเห็นความต้องการของผู้ประกอบการ SMEs ต่อธุรกิจที่จำเป็นและเร่งด่วน เพื่อนำไปสู่การออกนโยบายให้ความช่วยเหลือต่อไป นอกจากนี้ บสย. ยังให้การสนับสนุนการค้ำประกันสินเชื่อ โดยทุกหน่วยงานจะช่วยเหลือผู้ประกอบการไปในทิศทางเดียวกัน ทั้งด้านการเงิน การบริหารจัดการ ข้อมูลด้านวิชาการ การพัฒนาผู้ประกอบการ และด้านการตลาดและสังคม โดยอยู่ภายใต้นโยบายและยุทธศาสตร์ตามแผนแม่บทของกระทรวงอุตสาหกรรม เพื่อผลักดันให้เกิดประสิทธิผลเป็นรูปธรรมต่อไป
MThai News
