กสทช.เผยราคาเฉลี่ยกล่องทีวีดิจิตอลรวมเสาอากาศประเทศไทย 1,670 บาท ต่ำสุดแล้ว ด้านกทปส.มั่นใจทุกประเด็นเรื่องคูปองต้องจบ 27 พ.ค.นี้

พ.อ.นที ศุกลรัตน์ รองประธานกสทช.ในฐานะประธานคณะกรรมการกิจการกระจายเสียง และกิจการโทรทัศน์ (กสท.) กล่าวถึงคงวามคืบหน้าการแจกคูปองสนับสนุนทีวีดิจิตอล ว่า เรื่องดังกล่าวผ่านบอร์ดกสท.ไปแล้วโดยอยู่ในระหว่างกระบวนการพิจารณาของกองทุนวิจัยและพัฒนา กิจการกระจายเสียง กิจการโทรทัศน์และกิจการโทรคมนาคม เพื่อประโยชน์สาธารณะ (กทปส.) โดยสำนักงานกสทช. ได้นำเสนอราคาขายเฉลี่ยของกล่องรับสัญญาณในระบบดิจิตอล พร้อมเสาในปัจจุบันประเทศไทย แบบขายปลีก ซึ่งมีราคาประมาณ 1,670 – 1,680 บาท
ส่วนราคาในต่างประเทศ อาทิ ประเทศสิงคโปร์ซึ่งมีราคาประมาณ 3,400 บาท ประเทศรัสเซียราคาประมาณ 2,500 บาท และประเทศอังกฤษ ราคาประมาณ 50 – 60 ปอนด์หรือราว 2,700 บาทโดยบอร์ดกสท.ได้ให้สำนักงานกลับไปจัดทำเป็นหนังสือชี้แจงอีกครั้งก่อนนำเข้าเสนอที่ประชุมบอร์ดกสท.ในครั้งต่อไป ราคาเฉลี่ยในประเทศไทยสำหรับกล่องทีวีดิจิตอลถือว่าเป็นราคาถูกที่สุดแล้วหากเปรียบเทียบกับราคาในต่างประเทศที่ใช้มาตรฐานในระบบ DVB -T2 อย่างเต็มรูปแบบ ทั้งนี้กทปส.ได้ส่งหนังสือให้คณะกรรมการองค์การอิสระเพื่อการคุ้มครองผู้บริโภคภาคประชาชนไปศึกษารายละเอียด ที่มาของราคากล่องที่เสนอเข้ามาในราคา 512 บาทแล้ว
ที่ประชุมยังมีการพิจารณาอนุญาตโครงข่ายที่ไม่ใช่คลื่นความถี่(ดาวเทียม และเคเบิล) จำนวน 6 ราย แบ่งเป็นระดับชาติ 5 ราย ระดับท้องถิ่น 1 ราย และได้อนุญาตช่องรายการเคเบิลทีวี, ทีวีดาวเทียม รายใหม่อายุใบอนุญาต 1 ปี จำนวน 3 ช่องรายการ และอนุญาตต่ออายุใบอนุญาต 2 ปี จำนวน 5 ช่องรายการ รวมทั้งให้คณะอนุกรรมคุ้มครองผู้บริโภคพิจารณาช่องรายการ 4 ช่องรายการที่มีการร้องเรียนภายใน 30 วันเพื่อนำมาเสนออีกครั้ง
MThai News
