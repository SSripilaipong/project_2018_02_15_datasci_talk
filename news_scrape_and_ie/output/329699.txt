ขสมก.ไม่คืบสอบอะไหล่รถที่อู่สวนสยาม 25 คันสูญหาย อ้างเพิ่งตั้งกรรมการสอบ ส่อป้องเอกชนไม่เอาผิดกรณีจ้างเดินรถ PBC เหตุนำรถไม่เสียภาษีออกวิ่ง  ยันไม่มีย้าย”รองฯฉัตรแก้ว” หลังแฉอะไหล่หาย

นายนเรศ บุญเปี่ยม รักษาการ ผู้อำนวยการองค์การขนส่งมวลชนกรุงเทพ (ขสมก.) กล่าวถึง กรณีอะไหล่รถเมล์สูญหาย และสัญญารถเมล์ให้บริการเดินรถเชิงคุณภาพ หรือ PBC กับบริษัทพรีเมี่ยม แมเนจเม้นท์ จำกัด เขตการเดินรถที่ 1 (อู่บางเขน) ไม่ชำระภาษี นั้น ได้ตั้งกรรมการสอบสวนแล้ว รายงานแบื้องต้นเรื่องสัญญารถเมล์พบว่า ผลการสอบกรณีรถเมล์ PBC เสร็จแล้วโดยเร่งรัดให้ส่งผลสอบให้ทราบภายในสัปดาห์นี้ เพื่อสรุปเสนอคณะกรรมการบริหารกิจการองค์การขนส่งมวลชนกรุงเทพ (บอร์ด) ที่มีนายสมชัย ศิริวัฒนโชค ปลัดกระทรวงคมนาคมเป็นประธาน รับทราบ โดยตามระเบียบหากพบความผิดก็จะดำเนินการตามขั้นตอน พร้อมกับลงโทษผู้ประกอบการ มีโทษปรับอัตราใหม่ 500-3,000 บาท โดยรถที่มีปัญหาได้ดำเนินการต่อภาษีและวิ่งให้บริการพร้อมกับส่งรายได้ให้ ขสมก. ตามปกติ ซึ่งกรณีดังกล่าว ขสมก.ถือว่าไม่ได้รับความเสียหายแต่อย่างใด
สำหรับกรณีอะไหล่รถเมล์ เขตการเดินรถที่ 2 (อู่สวนสยาม) สูญหายนั้น อยู่ระหว่างดำเนินการตรวจสอบ ซึ่งรถทั้งหมดเป็นรถเก่าจอดเสียตั้งแต่ปี 2552 จำนวน 300 คันป็นรถยี่ห้อเบนซ์ กับแดวู หลังจากหมดสัญญาเหมาซ่อม บริษัท ธนบุรีประกอบรถยนต์ได้ส่งคืนพร้อมกับแจ้งประเมินค่าเสียหายที่ไม่สามารถดำเนินการซ่อมได้ คิดเป็นเงินกว่า 150 ล้านบาท แต่ทางขสมก.ประเมินค่าเสียหายแล้ว พบตัวเลขมากกว่านั้น จึงอยู่ระหว่างการเจรจาจ่ายค่าเสียหาย หากไม่ได้ข้อยุติจึงนำเข้าสู่ขบวนการฟ้องร้องเรียกค่าเสียหาย ในจำนวนนี้รวมรถเมล์ที่ฝ่ายตรวจสอบพบอะไหล่หายเพิ่มเติมอีก 25 คัน รวมอยู่ด้วย ส่วนใครจะต้องรับผิดชอบบ้างนั้นคงต้องรอผลสอบข้อเท็จจริงก่อน
ส่วนกรณีระบุว่า ได้เสนอที่ประชุมบอร์ดขสมก.ให้ย้ายว่าที่ พ.ต.ฉัตรแก้ว โพธิ์ทองนาค รองผอ.ขสมก.ฝ่ายเดินรถองค์การ หลังจากออกมาให้ข่าวกับสื่อมวลชนกรณีอะไหล่รถเมล์หายนั้น ไม่เป็นความจริงและไม่ได้มีการเสนอเป็นวาระเข้าสู่ที่ประชุมบอร์ด เพียงแต่ในที่ประชุมบอร์ดมีการพูดคุยถึงประเด็นดังกล่าวว่า การกระทำของว่าที่ พ.ต.ฉัตรแก้ว เหมาะสมหรือไม่เท่านั้น โดยยืนยันว่า ตามกระบวนการเมื่อพบสิ่งปกติจะต้องเสนอตั้งคณะกรรมการตรวจสอบข้อเท็จจริงก่อน เมื่อพบมีมูลจึงตั้งคณะกรรมการสอบสวน เพื่อความรอบคอบจะได้ไม่มีปัญหาภายหลัง เพราะที่ผ่านมาทาง      ขสมก.ถูกพนักงานฟ้องร้องกลับหลายคดี
Mthai News

