“อ.สังศิต” ค้าน “กองสลากออกหวยขูด ชี้ยิ่งมอมเมาประชาชนมากยิ่งขึ้น ขณะที่นายกฯ ค้าสลากโคราช มองเป็นการแก้ปัญหาลอตเตอรี่ขายเกินราคาไม่ถูกจุด ทั้งที่เกิดจากกลุ่มนายทุนเข้ามาฮั้วเก็งกำไร

รศ.ดร.สังศิต พิริยะรังสรรค์ ผู้อำนวยการหลักสูตรปรัชญาดุษฎีบัณฑิต มหาวิทยาลัยราชภัฏจันทรเกษม กล่าวถึงกรณีสำนักงานสลากกินแบ่งรัฐบาล มีแนวคิดออกสลากขูด หรือหวยขูด ว่า เป็นเรื่องของการพนัน การเสี่ยงโชค สิ่งเหล่านี้เป็นสิ่งที่คนไทยชื่นชอบอยู่แล้ว มองว่าหากมีการนำมาใช้จริง จะเป็นสิ่งที่มอมเมาประชาชนได้ง่าย หรืออย่างเครื่องดื่มที่ให้ประชาชนซื้อและส่งหมายเลขใต้ฝาไปลุ้นโชค ซึ่งก็ถือเป็นการมอมเมาในอีกแบบหนึ่ง แต่หากจะนำหวยขูดมาใช้จริง ขอให้รัฐบาลมีการควบคุมอย่างเป็นระเบียบ เพราะลำพังแค่สลากกินแบ่งรัฐบาล หวยใต้ดินคนไทยเล่นกันแต่ละงวดไม่ต่ำกว่า 3-5 พันบาท หากนำหวยขูดมาเพิ่ม จะยิ่งแย่ไปกว่านี้
นายควง คำถี อนุกรรมการสมาคมคนพิการจังหวัดนครราชสีมา ในฐานะนายกสมาคมการค้าสลากกินแบ่งรัฐบาลโคราช กล่าวว่า ส่วนตัวไม่เห็นด้วย หากกองสลากออกหวยขูด เพราะเป็นการมอมเมา และผู้ค้าต้องปรับสภาพรับปัญหา คาดใช้เวลานานกว่า 1 ปี เพื่อให้ยอดขายสลากแบบเดิมกระเตื้องขึ้นมา ซึ่งข้ออ้างของกองสลากที่ต้องการแก้ปัญหาขายลอตเตอรี่เกินราคา จึงต้องออกหวยขูด เป็นการแก้ปัญหาไม่ถูกจุด ทั้งที่สาเหตุลอตเตอรี่มีราคาแพง มาจากการเอื้อประโยชน์ให้กลุ่มนายทุน อ้างชื่อองค์กรซึ่งใช้ชื่อประชาชนเป็นนอมินีเข้าไปกว้านซื้อ จากนั้นมีการฮั้วกันขายเก็งกำไรในราคาที่สูงกว่าปกติ
“ที่ผ่านมา กองสลากทราบดีว่าใครอยู่เบื้องหลัง หากไม่สกัดกลุ่มทุนที่เอารัดเอาเปรียบมานาน สลากแบบไหนก็ถูกผูกขาดด้วยกลุ่มเหล่านี้ เพราะฉะนั้น ต้องเปิดโอกาสให้ประชาชนได้เข้าถึงโดยกระจายสลากให้พ่อค้าแม่ขายรายย่อยได้ซื้อในราคาอย่างเป็นธรรม เมื่อต้นทุนต่ำก็จะไม่มีการโก่งราคา”
MThai News
