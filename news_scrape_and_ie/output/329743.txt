กรมพัฒนาธุรกิจการค้า พร้อมบริการจดทะเบียนข้ามเขตทั่วประเทศได้ตั้งแต่วันจันทร์ที่ 2 มิถุนายน 2557 นี้ เป็นต้นไป


นางสาวผ่องพรรณ เจียรวิริยะพันธ์ อธิบดีกรมพัฒนาธุรกิจการค้า เปิดเผยว่า กรมฯ พร้อมเปิดให้บริการจัดตั้งห้างหุ้นส่วนและบริษัทได้ทั่วประเทศเริ่มตั้งแต่วันที่ 2 มิถุนายนนี้ จากเดิมต้องยื่นคำขอจดทะเบียน ณ จังหวัดซึ่งเป็นที่ตั้งของสำนักงานแห่งใหญ่เท่านั้น แต่เพื่อเป็นการอำนวยความสะดวกแก่ผู้ประกอบธุรกิจจึงกำหนดให้ธุรกิจตั้งใหม่สามารถยื่นคำขอจดทะเบียนข้ามเขตจังหวัดได้โดยไม่ว่าห้างหุ้นส่วนหรือบริษัทนั้นจะมีที่ตั้งสำนักงานแห่งใหญ่ตั้งอยู่ในเขตกรุงเทพมหานครหรือในจังหวัดใดก็สามารถยื่นคำขอได้ที่หน่วยให้บริการของกรมฯ ทั้งในส่วนกลาง และสำนักงานพัฒนาธุรกิจการค้าทุกจังหวัดทั่วประเทศ
ทั้งนี้ผู้ที่ประสงค์จะจัดตั้งธุรกิจใหม่สามารถยื่นคำขอจดทะเบียนจัดตั้งห้างหุ้นส่วนและบริษัทได้ที่หน่วยให้บริการของกรมพัฒนาธุรกิจการค้าทุกจังหวัดทั่วประเทศ รวมทั้งสิ้น 87 แห่ง ประกอบด้วยกรมพัฒนาธุรกิจการค้า สนามบินน้ำสำนักงานพัฒนาธุรกิจการค้าเขต 1-6 (ปิ่นเกล้า ประดิพัทธ์ รัชดาภิเษก สุรวงศ์ บางนา และศูนย์ราชการเฉลิมพระเกียรติ 80 พรรษา ถ.แจ้งวัฒนะ)
สำนักงานพัฒนาธุรกิจการค้า 76 จังหวัด และสำนักงานพัฒนาธุรกิจการค้า ในพื้นที่เศรษฐกิจสำคัญอีก 4 แห่ง คือ แม่สอด เมืองพัทยา หัวหิน และเกาะสมุย โดยสอบถามข้อมูลเพิ่มเติมที่ สายด่วน 1570 หรือดูรายละเอียดทาง www.dbd.go.th
MThai News
