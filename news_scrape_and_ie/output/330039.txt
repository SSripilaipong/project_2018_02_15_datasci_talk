ในภาวะอึมครึมของเมืองไทย แบบครึ้มฟ้าครึ้มฝน ว่าจะตกหรือไม่ตกในบางเวลา ไม่ต่างจากอารมณ์ความรู้สึกคนไทยในสถานการณ์การเมืองขณะนี้ สะท้อนไปถึงบรรยากาศการลงทุนที่จะลงดีไม่ลงทุนดีในบางวันของนักเล่นหุ้นบ้านเรา เห็นได้ชัดจากช่วงนี้ตลาดหุ้นบางวันลงแรง บางวันขึ้นแรง หาความแน่นอนยากเรียกว่าต้องติดตามรายวันว่าจะตก หรือจะขึ้น

ในหลายๆโบรกเกอร์ รวมถึงสมาคมนักวิเคราะห์การลงทุน ออกมาการันตีผลสำรวจความเห็นนักวิเคราะห์ ในเรื่องการลงทุน ปี 2557 ที่คาดการณ์ดัชนีตลาดหลักทรัพย์ ณ สิ้นปี 2557 อยู่ที่เฉลี่ย 1,473 จุด ใกล้เคียงคาดการณ์เดิมช่วงต้นปีนี้ที่1,472 จุด แต่ยังต่ำกว่าที่สำรวจเมื่อปลายเดือนธันวาคม 2556 ซึ่งอยู่ที่เฉลี่ย 1,534 จุด ปัจจัยหลักๆที่มีผลต่อคาดการณ์หนีไม่พ้น ความเสี่ยงทางการ เมืองไทยในช่วงไตรมาสสอง ส่งผลต่อการชะลอตัวของเศรษฐกิจไทยและมีปัจจัยเสี่ยงที่เพิ่มเข้ามาในครั้งนี้คือ การปรับลดคาดการณ์กำไรสุทธิของบริษัทจดทะเบียนในปี 2557 ในขณะที่การสำรวจ ครั้งก่อนมีปัจจัยเสี่ยงเรื่องการชะลอ/เลิก QE ของสหรัฐฯ ด้วย
แต่ยังมีปัจจัยบวกต่อตลาดหุ้น อาทิ การคาดการณ์ว่าเศรษฐกิจโลกจะฟื้นตัว (เหมือนกับการสำรวจครั้งที่แล้ว) การที่ต่างชาติจะกลับมาซื้อหุ้นไทย และคาดว่าสถานการณ์การเมืองจะคลี่คลายในครึ่ง ปีหลัง ซึ่งการสำรวจครั้งก่อนมีประเด็นบวกเรื่องผลประกอบการของบริษัทจดทะเบียนและการขยายตัวของเศรษฐกิจไทย
ด้านบล.ไทยพาณิชย์ ก่อนหน้านี้ก็ว่า ปัญหาการเมืองยืดเยื้อและไม่สามารถจัดตั้งรัฐบาลใหม่ภายในปีนี้ได้ มีผลกดดันต่อ เศรษฐกิจไทยในปีนี้ ต่อเนื่องถึงเศรษฐกิจปี 2558 แน่นอนว่าส่งผลต่อ บรรยากาศการลงทุนอย่างเลี่ยงไม่ได้ ประสานเสียงจากโบรกเกอร์ร่ายอื่นๆที่ทำให้คาดการณ์ดูหนักแน่นขึ้น
โดยบล.เคทีซีมิโก้ ชี้ว่า แนวโน้มในช่วงไตรมาส 2 นั้น มีความเสี่ยงจากปัจจัยภายในประเทศกดดันดัชนี ทั้งปัญหาทางการเมืองที่ยังไร้ทางออก ความเสี่ยงจากการปรับลดประมาณการเศรษฐกิจและกำไรบริษัทจดทะเบียน (บจ.) อีกรอบ ซึ่งคงจะมีการทยอยปรับลดหลังจากเห็นสัญญาณผลประกอบการในช่วงไตรมาส 1 โดยหุ้นในกลุ่มที่อิงกับเศรษฐกิจในประเทศ และรัฐบาล ทั้งกลุ่มธนาคาร อสังหาริมทรัพย์ รถยนต์ รับเหมาและก่อสร้าง มีแนวโน้มจะถูกปรับลดประมาณการ ส่วนหุ้นกลุ่มส่งออก และอิเล็กทรอนิกส์ มีแนวโน้มจะถูกปรับขึ้น ตามการฟื้นตัวของเศรษฐกิจโลก แต่ปรับลดคาดการณ์ดัชนีปีนี้ลงจากระดับ 1,460 จุด มาอยู่ที่ 1,400 จุด แย่กว่าสมาคมฯเสียอีก
ถ้ามาดูปรับลดผลิตภัณฑ์มวลรวมในประเทศ (จีดีพี) ปี2557 ของไทย จากค่ายโนมูระ พัฒนสิน วิเคราะห์ว่า ได้ปรับลดลงเป็นครั้งที่ 2 จาก 3% เหลือ 2.4% ทำให้บริษัทต้องปรับลดอัตรากำไรต่อหุ้นปีนี้เหลือ 101.66 บาทต่อหุ้น และลดเป้าดัชนีตลาดหุ้นไทยเหลือ 1,474 จุด ทุกฝ่ายเห็นถึงที่มาของปัญหาสอดคล้องเพียงแต่จะปรับตัวเลขดัชนีที่เท่าไรเท่านั้น
Mthai News
