ศูนย์วิจัยทองคำ เผยผู้ค้าทองคำ 6 ราย คาดราคาทองครึ่งปีหลัง ราคาต่ำสุดที่ระดับ 16,700 บาท และสูงสุดที่ 22,000 บาท

นายกมลธัญ พรไพศาลวิจิต ผู้อำนวยการศูนย์วิจัยทองคำ เปิดเผย คาดการณ์ราคาทองคำในช่วงครึ่งปีหลัง ว่า จากการสำวจความเห็น ผู้ค้ารายใหญ่ 6 ราย มองราคาทองคำโลกอยู่ที่ 1,200-1,400 ดอลลาร์สหรัฐต่อออนซ์ ส่วนราคาในประเทศ ต่ำกว่า 20,000 บาท ราคาต่ำสุดที่ระดับ 16,700 บาท และสูงสุดที่ 22,000 บาท ขึ้นอยู่กับค่าเงินบาท ที่คาดว่าจะเคลื่อนไหว 32-33.50 บาทต่อดอลลาร์สหรัฐ โดยปัจจัยการเมืองเข้ามามีบทบาททางอ้อมต่อราคาทองคำ ซึ่งหากปัญหาการเมืองยังยืดเยื้อเกินไตรมาส 3 จะมีผลกระทบกระแสเงินทุนต่างชาติยังไหลออก และอาจมีการลดเครดิตเรตติ้งของประเทศได้ ทำให้ค่าเงินบาทอ่อนค่าลง
ขณะที่ดัชนีความเชื่อมั่นราคาทองคำในช่วง 3 เดือนข้างหน้า จากการสำรวจพบว่า ดัชนีโดยรวมอยู่ที่ระดับ 52.88 จุด ลดลงจากการจัดทำเดือนเมษายนเล็กน้อย แต่ยังคงอยู่เหนือระดับ 50 จุด ทำให้เชื่อว่ากลุ่มตัวอย่างยังคงมีมุมมองระยะกลางต่อราคาทองคำในเชิงบวก โดยมองปัจจัยเรื่องความผันผวนของค่าเงินบาท ความเสี่ยงในยูเครน ทิศทางค่าเงินดอลลาร์สหรัฐฯ และการปรับเปลี่ยนนโยบายของธนาคารกลางสหรัฐฯ เป็นปัจจัยที่มีผลกระทบสำคัญ
ด้าน ดร.ทรรศนะ บุญขวัญ เผยความคิดเห็นผู้ค้าทองคำจากผู้ประกอบกิจการค้าทองคำรายใหญ่ ผู้ค้าส่งทองคำ และผู้ประกอบกิจการนายหน้าซื้อขายสัญญาซื้อขายล่วงหน้าที่อ้างอิงกับราคาทองคำ จำนวน 10 ตัวอย่าง เชื่อว่าราคาทองคำในประเทศในเดือน พ.ค. น่าจะใกล้เคียงกับเดือน เม.ย. หรือปรับตัวเพิ่มขึ้นเล็กน้อย สอดคล้องกับดัชนีความเชื่อมั่นราคาทองคำ สำหรับราคาทองคำแท่งในประเทศ (ความบริสุทธิ์ 95.5%) กลุ่มตัวอย่างให้น้ำหนักราคาสูงสุดที่ 20,600-20,800 บาท ต่อหนึ่งบาททองคำ และกรอบการเคลื่อนไหวต่ำสุดอยู่ที่ 19,400-19,600 บาท ต่อหนึ่งบาททองคำ

MThai News
