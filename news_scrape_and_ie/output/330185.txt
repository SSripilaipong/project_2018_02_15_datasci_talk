ศูนย์ วิจัย ธ.ก.ส.เผยผลำรวจพบ พฤติกรรมชาวนา 65.7% รูดบัตรสินเชื่อไปใช้จ่าย พร้อมเร่งรัดภาครัฐจ่ายเงินจำนำข้าว 30.7% ด้านธกส.กำหนดยุทธศาสตร์ช่วยเหลือเกษตรกรจากข้อมูลทั้งหมด

ศูนย์วิจัย ธ.ก.ส. ได้เผยผลสำรวจความคิดเห็นของเกษตรกร พบว่า แหล่งที่มาของการใช้จ่ายในการผลิตทางการเกษตรของเกษตรกรผู้ปลูกข้าวที่เข้าร่วมโครงการรับจำนำข้าว 65.7% มาจากบัตรสินเชื่อเกษตรกรของ ธ.ก.ส. รองลงมาคือ การกู้เงิน 59.1% จากเงินฝาก 28.5% จากรายได้และอาชีพเสริม 16.1% และแหล่งอื่น ๆ เช่น ยืมเงินจากญาติพี่น้อง เพื่อนและคนในชุมชน โดยไม่เสียดอกเบี้ย การเชื่อปัจจัยการผลิตจากร้านค้าในท้องถิ่น และการนำทรัพย์สินมีค่าไปขายหรือจำนำ 12.4%
ในส่วนของแหล่งที่มาของรายได้ที่จะนำมาใช้จ่ายในครัวเรือนของเกษตรกรในช่วงรอเงินรับจำนำข้าวพบว่า มาจากอาชีพเสริมมากที่สุดคิดเป็น 30.7% รองลงมาคือ การกู้เงิน 28.5% มาจากเงินฝาก 21.9% จากบัตรสินเชื่อเกษตรกรของ ธ.ก.ส. 8.8% และแหล่งอื่น ๆ 5.8% ทั้งนี้ความช่วยเหลือที่เกษตรกรต้องการให้รัฐบาลทำมากที่สุด คือ การเร่งจัดหาเงินมาจ่ายในโครงการรับจำนำข้าว 30.7% รองลงมาคือ การยกระดับราคาและรักษาเสถียรภาพราคาสินค้าเกษตร 8.8% และสนับสนุนการลดต้นทุนการผลิต 5.8% ส่วนความช่วยเหลือที่ต้องการจาก ธ.ก.ส.มากที่สุดคือ การลดดอกเบี้ยเงินกู้ในมาตรการช่วยเหลือของ ธ.ก.ส. 31.4% รองลงมาคือ ขยายเวลาการชำระหนี้ออกไปอีก 16.3% และการขยายวงเงินสำหรับการกู้รอบการผลิตใหม่ 15.3%
ผลสำรวจดังกล่าว เป็นประโยชน์สำหรับกำหนดแนวทางการให้ความช่วยเหลือเกษตรกรผู้ปลูกข้าวที่ได้รับผลกระทบจากโครงการรับจำนำข้าว ซึ่งจะได้นำไปพิจารณาเพิ่มมาตรการช่วยเหลือในขั้นตอนต่อไป ส่วนผลงานวิจัยอื่น ๆ ในงานประชุมวิชาการ ประจำปี 2557 ยังมีเนื้อหาสาระที่สามารถนำไปกำหนดแนวทางพัฒนาคุณภาพสู่การสร้างสรรค์นวัตกรรม ธ.ก.ส. ทั้งการพัฒนาผลิตภัณฑ์และบริการของธนาคารอีกหลายเรื่อง
MThai News

