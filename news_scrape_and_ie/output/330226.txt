“อนันต์ อัศวโภคิน” แห่งแลนด์แอนด์เฮ้าส์ แจกแจงธุรกิจอสังหาฯปีนี้ติดลบ น่าห่วงสุดคือ คอนโด สร้างเกินความต้องการ 2-3 หมื่นยูนิต แต่บ้านเดี่ยวราคา 3 ล้านบาท ยังโตรับประชากรผู้สูงอายุ

นายอนันต์ อัศวโภคิน ประธานคณะกรรมการและประธานกรรมการบริหาร บมจ. แลนด์ แอนด์ เฮ้าส์ เผยแนวโน้มธุรกิจอสังหาริมทรัพย์ในปีนี้ คาดว่าจะขยายตัวในอัตราติดลบ เนื่องจากกำลังซื้อของผู้บริโภคลดลง ประกอบกับลูกค้ากลุ่มผู้ประกอบการขนาดกลางและขนาดย่อม (เอสเอ็มอี) มีหนี้ไม่ก่อให้เกิดรายได้ (เNPL) เพิ่มสูงขึ้นแตะ 20-30% จากการซื้อรถยนต์ บ้าน ส่งผลให้ธนาคารพาณิชย์เข้มงวดการปล่อยสินเชื่อที่อยู่อาศัยมากขึ้น
อย่างไรก็กลุ่มบ้านเดี่ยวระดับราคา 3 ล้านบาทขึ้นไปยังขยายตัวได้ เพราะลูกค้ากลุ่มเป้าหมายมีกำลังซื้อสูง เป็นการซื้อบ้านหลังที่ 2 เป็นตลาดที่อยู่อาศัยสำหรับผู้สูงอายุ รองรับลักษณะประชากรไทยที่เข้าสู่สังคมผู้สูงอายุ รวมทั้งตลาดต่างจังหวัดก็มีโอกาสเติบโต ส่วนที่น่าเป็นห่วงจะเป็นตลาดคอนโดมิเนียม ซึ่งออกสู่ตลาดจำนวนมาก โดยเฉพาะราคาต่ำกว่า 1 ล้านบาท ที่เข้ามาทดแทนตลาดเช่า และในอนาคตตลาดก็จะเริ่มอิ่มตัวและกลับเข้าสู่สภาวะปกติที่มีซัพพลาย 2-3 หมื่นยูนิต จากปัจจุบันพุ่งถึง 6-7 หมื่นยูนิต จากสัญญาณเศรษฐกิจที่เติบโตต่ำ ทำให้เป็นห่วงนักพัฒนาอสังหาริมทรัพย์ระดับเอสเอ็มอี ที่อาจจะขาดสภาพคล่อง และทำให้รายใหญ่เข้ามากินส่วนแบ่งทางการตลาดมากขึ้น เพราะรายใหญ่ยังคงเดินหน้าขยายธุรกิจอย่างต่อเนื่อง และไม่มีปัญหาในเรื่องของสภาพคล่อง และมีประสบการณ์จากวิกฤติต้มยำกุ้งในปี 2540
ด้านนายสัมมา คีตสิน ผู้อำนวยการศูนย์ข้อมูลอสังหาริมทรัพย์ ธนาคารอาคารสงเคราะห์ กล่าวว่า ภาพรวมธุรกิจอสังหาฯในช่วง 4 เดือน มีโครงการที่อยู่อาศัยเปิดตัวลดลง เมื่อเทียบกับช่วงเดียวกันของปี 2556 โดยบ้านเดี่ยว เปิดตัว 72 โครงการ จำนวน 1.1 หมื่นยูนิต ลดลง 16-17% คอนโดมิเนียม เปิดตัว 44 โครงการ จำนวน 8.8 พันยูนิต ลดลง 40% โดยปี 2556 ตลาดที่อยู่อาศัย โดยเฉพาะคอนโดมิเนียมมีความร้อนแรงมาก เปิดตัวมากถึง 8.5 หมื่นยูนิต แต่ปีนี้ตลาดมีการขยายตัวลดลง
MThai News
