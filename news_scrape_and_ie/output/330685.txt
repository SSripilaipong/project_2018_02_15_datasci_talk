“กรมการขนส่งทางบก” เตรียมรับมือเปิดเทอม ตั้งจุดอำนวยความสะดวกการจราจรตามจุด เข้มวินัยขับขี่รถโดยสารสาธารณะ เตือนรถรับ-ส่งนักเรียนอย่าประมาท

นายอัฌษไธค์ รัตนดิลก ณ ภูเก็ต อธิบดีกรมการขนส่งทางบก เปิดเผยว่า ในช่วงเปิดภาคเรียนของสถานศึกษาต่างๆ โดยระหว่างวันที่ 14 – 23 พ.ค. 2557 กรมการขนส่งทางบก ได้ดำเนินการจัดผู้ตรวจการขนส่งและช่างตรวจสภาพรถ อำนวยความสะดวกด้านการจราจร จำนวน 11 จุด เป็น 2 ช่วงคือ ช่วงเวลา 06.00-08.30 น. และ 15.00-16.00 น.
ทั้งนี้หากพบว่า รถโดยสารสาธารณะไม่จอดรถตามป้าย มีโทษปรับไม่เกิน 5,000 บาท เพื่ออำนวยความสะดวกด้านการจราจร และจัดระเบียบรถโดยสารให้ปฏิบัติตาม ส่วนผู้ประกอบการขนส่ง ด้วยรถโดยสารสาธารณะ และเจ้าของรถรับ-ส่งนักเรียน ให้ตรวจสอบรถให้มีความมั่นคงแข็งแรง และควบคุมดูแลพฤติกรรมของพนักงานขับรถ มิให้ขับรถด้วยความประมาท โดยแนะนำให้ผู้โดยสารคาด เข็มขัดนิรภัยขณะโดยสารรถด้วย หากฝ่าฝืนมีโทษปรับไม่เกิน 5,000 บาท พร้อมกับควบคุมไม่ให้นักเรียน นักศึกษา และผู้โดยสารห้อยโหนหรือขึ้นบนหลังคารถ
สำหรับจุดอำนวยความสะดวกการจราจร ได้แก่ จุดที่ 1 บริเวณตลาดสะพานใหม่ (ถนนพหลโยธิน) จุดที่ 2 สถานีรถไฟฟ้า BTS หมอชิต (ถนนพหลโยธิน) จุดที่ 3 บริเวณอนุสาวรีย์ชัยสมรภูมิ จุดที่ 4 บริเวณหน้าโรงเรียนสตรีวรนารถ จุดที่ 5 บริเวณโรงเรียนราชินีบน ถนนสามเสน จุดที่ 6 บริเวณอนุบาลสามเสน จุดที่ 7 บริเวณห้างสรรพสินค้าอิมพีเรียล ลาดพร้าว จุดที่ 8 บริเวณโรงเรียนเซนต์คาเบรียล จุดที่ 9 บริเวณโรงเรียนเตรียมอุดม จุดที่ 10 บริเวณโรงเรียนสตรีวิทยา 1 และจุดที่ 11 บริเวณโรงเรียนพญาไท ถนนศรีอยุธยา เนื่องจากเป็นพื้นที่ที่มีการจราจรหนาแน่น
Mthai News
