สภาอุตสาหกรรมฯเตือนฝ่ายการเมืองเร่งหาทางออก หยุดวิกฤติชาติ หาไม่ธุรกิจขนาดเล็กและกลางจ่อเจํงนับ 100,000 ราย พร้อมคนตกงานเพิ่มอีก 1.5 แสนราย

นายเกรียงไกร เธียรนุกูล รองประธานสภาอุตสาหกรรมแห่งประเทศไทย (ส.อ.ท.) เปิดเผยว่า หากสถานการณ์การเมืองไทย ยังไม่มีสัญญาณชัดเจนว่าจะมีรัฐบาลที่มีอำนาจเต็มได้ภายในสิ้นปีนี้ คาดว่าผู้ประกอบการธุรกิจขนาดกลางและย่อม หรือ SME จะทยอยปิดกิจการร่วม 100,000 ราย ขณะที่ไตรมาส 3 โรงงานที่พึ่งพาตลาดในประเทศเป็นหลัก จะต้องลดกำลังการผลิตเพิ่มขึ้น ตามแรงซื้อที่ลดลง ทำให้โอกาสเห็นการปลดแรงงานส่วนหนึ่งออก รวมถึงบัณฑิตใหม่ที่จบมาจะตกงานอีก 1.5 แสนคน
หากการเมืองยังไม่สามารถเจรจาเป็นที่ยอมรับของทุกฝ่ายได้ และวิกฤติการเมืองเอง ก็ชี้ชัดว่ากระทบดัชนีชี้วัดต่างๆ ลดลงทุกตัว ซึ่ง SME เวลานี้ มีปัญหาขาดสภาพคล่องอย่างหนัก เพราะเขามีสายป่านสั้นสภาอุตสาหกรรมแห่งประเทศไทย ได้หารือกับสมาคมธนาคารไทย ที่จะช่วยเหลือให้มีการขยายสินเชื่อออกไปอีก สำหรับ SME ที่มีคุณภาพและกำลังดูว่าเป็นไปได้ไหมที่จะลดดอกเบี้ยลงให้อีก พร้อมกับหารือกับบรรษัทประกันสินเชื่ออุตสาหกรรมขนาดย่อม (บสย.) ในการเพิ่มวงเงินค้ำประกันให้เพื่อประคองธุรกิจ
ด้าน นางอรรชกา สีบุญเรือง อธิบดีกรมส่งเสริมอุตสาหกรรม (กสอ.) กล่าวว่า ขณะนี้ได้ส่งเสริมผู้ประกอบการ SME เพื่อการออกไปหาตลาดใหม่ๆ ในประเทศอาเซียนอย่างต่อเนื่อง ซึ่งปีงบประมาณ 57 มีโครงการที่จะพาผู้ประกอบการไปจับคู่ธุรกิจ กับผู้ประกอบการท้องถิ่นในประเทศอาเซียน และประเทศจีนรวมทั้งหมด 15 ครั้ง ซึ่งไปมาแล้ว 5 ครั้ง ได้รับการตอบรับดี กลุ่มสินค้าที่ได้รับการตอบรับดีมาก และถือว่าเป็นดาวรุ่งที่จะมีโอกาสเติบโตได้มาก คือ กลุ่มเครื่องนุ่งห่ม เครื่องหนัง และอาหาร ส่วนตลาดที่มีศักยภาพเติบโต คือ จีน เพราะเป็นตลาดขนาดใหญ่และกำลังซื้อสูง ทั้งเป็นตลาดขนาดใหญ่ กำลังซื้อสูงและขณะเงินหยวนกำลังแข็งค่า
MThai News
