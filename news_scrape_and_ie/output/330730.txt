กรมการค้าภายใน สั่งคุมเข้มห้างใหญ่ ราคาอาหารปรุงสำเร็จจาก 30 – 70 บาทต่อจาน เริ่มบังคับ 26 พ.ค.

นายสันติชัย สารถวัลย์แพศย์ รองอธิบดีกรมการค้าภายใน กระทรวงพาณิชย์ กล่าวภายหลังการหารือร่วมกับผู้ประกอบการห้างค้าปลีก 6 แห่ง ประกอบด้วย ห้างเทสโกโลตัส เดอะมอลล์ บิ๊กซี เซนทรัล ตั้งฮั่วเส้ง และท็อปซุปเปอร์มาเก็ต ว่า กรมการค้าภายในขอความร่วมมือให้ตรึงราคาอาหารปรุงสำเร็จออกไปอีก 6 เดือน โดยจะมีผลบังคับใช้วันที่ 26 พฤษภาคมนี้ ซึ่งราคาจำหน่ายเริ่มตั้งแต่ 30 – 70 บาทต่อจาน สัปดาห์หน้ากรมการค้าภายใน จะส่งเจ้าหน้าที่ตรวจสอบราคาอาหารแต่ละห้าง เพื่อเป็นฐานข้อมูลไม่ให้ปรับราคาในช่วงเวลาดังกล่าว
นอกจากนี้ กรมการค้าภายใน ร่วมกับห้างบิ๊กซี และเทสโก้โลตัส จัดทำโครงการฟูดคอร์ทธงฟ้า ลดราคารายการอาหารที่ขายในปัจจุบัน โดยบิ๊กซีกำหนดจัดแคมเปญลดราคาพิเศษวันที่ 31 พฤษภาคม – 29 มิถุนายน 2557 ส่วนเทสโก้โลตัสอยู่ระหว่างการจัดทำรายละเอียด
MThai News
