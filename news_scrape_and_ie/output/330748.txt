ผู้ส่งออกข้าวเรียกร้อง ตู้คอนเทนเนอร์ขาดแคลนไม่พอส่งออกข้าวไทย หลังออเดอร์จีนพุ่งสูงขึ้น ด้าน”ยรรยง” ฟุ้งตลาดข้าวช่วงขาขึ้นผู้ประกอบการร่วมประมูลราคากันคึกคัก

ร.ต.ท.เจริญ เหล่าธรรมทัศน์ นายกสมาคมผู้ส่งออกข้าวไทย เปิดเผยว่า ภายหลังจากยอดการส่งออกข้าวไปยังตลาดจีนเพิ่มสูงขึ้นมาก โดยในช่วง 3 เดือนแรก (ม.ค.-มี.ค.) ของปี 2557 มีปริมาณทั้งสิ้น 2.2 ล้านตัน เพิ่มขึ้น 43.3% และมูลค่า 37,607 ล้านบาท เพิ่มขึ้น 13.4% เมื่อเทียบกับเดือนเดียวกันของปีก่อน โดยเฉพาะการส่งออกไปจีนมีปริมาณถึง 300,000 ตัน เพิ่มขึ้นมากกว่ายอดส่งออกข้าวไปจีนในปี 2556 ทั้งปี ที่มียอดเพียง 270,000 ตัน ส่งผลให้เกิดปัญหาตู้คอนเทนเนอร์บรรจุสินค้ามีปริมาณไม่เพียงพอ
ขณะนี้สายการเดินเรือส่งสินค้า Orient Overseas Container Line หรือ OOCL และบริษัท ไทยเดินเรือทะเล จำกัด ได้ขอปรับขึ้นค่าระวางเรือ (ค่าเฟรต) อีกตันละ 1 เหรียญสหรัฐต่อเที่ยว ขณะที่สายการเดินเรือที่ขนส่งไปยังตลาดส่งออกข้าวสำคัญอื่น เช่น ฮ่องกงและสิงคโปร์ ก็มีการปรับขึ้นค่าระวางเรืออีก 10-20 เหรียญสหรัฐต่อตู้ต่อเที่ยว
ด้าน นายยรรยง พวงราช รัฐมนตรีช่วยว่าการกระทรวงพาณิชย์ ยืนยัน แนวโน้มตลาดข้าวกำลังอยู่ในช่วงขาขึ้น จะเห็นได้จากมีผู้ประมูลสนใจเข้าร่วมประมูลข้าวมากขึ้น ทั้งการเปิดประมูลแบบ ทั่วไป และการประมูลผ่านตลาดสินค้าเกษตรล่วงหน้าแห่งประเทศไทย หรือ เอเฟท โดยเฉพาะเอเฟท ครั้งที่ 11 บรรยากาศเป็นไปอย่างคึกคัก มีผู้เข้าร่วมยื่นซองเสนอราคา 18 ราย ข้าวขาว 5% มีผู้เสนอซื้อทั้งหมด กว่า 139,799 ตัน ในราคาส่วนต่าง -2 บาท 4 สตางค์ ถึง -3 บาท 88 สตางค์ต่อกิโลกรัม และข้าวหอมมะลิ 100% ชั้น 2 มีผู้เสนอซื้อในปริมาณ 4 พันตัน จากที่เปิดประมูลรวมกว่า 80,375 ตัน ในราคาส่วนต่าง -4 บาท70 สตางค์ ถึง -4 บาท 80 สตางค์/กิโลกรัม
Mthai News
