กรมการค้าต่างประเทศ จัดกิจกรรมโปรโมทข้าวหอมมะลิไทยและข้าวไทยในประเทศญี่ปุ่น หวังแนะนำชาวญี่ปุนนิยมบริโภคมากขึ้น

นายสุรศักดิ์ เรียงเครือ อธิบดีกรมการค้าต่างประเทศ เปิดเผยว่า ระหว่างวันที่ 15-19 พ.ค.นี้ กรมฯ จะนำคณะผู้แทนไทยเดินทางไปร่วมงานเทศกาลอาหารไทยที่สวนสาธารณะโยโยงิ เขตชิบุยะ กรุงโตเกียว ประเทศญี่ปุ่น เพื่อประชาสัมพันธ์ข้าวหอมมะลิไทยหลายชนิดและข้าวไทยประเภทต่าง ๆ กับผู้บริโภคญี่ปุ่นและนักท่องเที่ยวทั่วโลกที่เดินทางมาท่องเที่ยวที่ญี่ปุ่นให้รู้จักข้าวไทยมากขึ้น ซึ่งเป็นกิจกรรมที่จะสร้างให้คนทั่วโลกรู้รสชาติข้าวไทยเพิ่มขึ้นในอนาคต
แม้ญี่ปุ่นจะสามารถผลิตข้าวเพื่อบริโภคได้เอง แต่ไทยยังมีโอกาสที่จะขายข้าวหอมมะลิไทยและข้าวไทย เนื่องจากมีชาวเอเชียที่อาศัยอยู่ในญี่ปุ่นจำนวนมาก ชาวเอเชียเหล่านี้นิยมบริโภคข้าวหอมมะลิไทย และข้าวไทย ดังนั้นจึงต้องไปจัดกิจกรรมประชาสัมพันธ์ข้าวไทยในตลาดญี่ปุ่นอย่างต่อเนื่อง พร้อมกันนี้ กรมฯ ยังจะเข้าหารือกับอธิบดีกระทรวงเกษตร ป่าไม้ และประมง ของญี่ปุ่น เพื่อกระชับความสัมพันธ์และหารือการเพิ่มความร่วมมือทางด้านการค้าต่อไป
นอกจากนี้ กรมฯ ยังกำหนดแผนงานโรดโชว์ข้าวไทยในหลายประเทศตั้งแต่เดือนพ.ค.นี้เป็นต้นไป โดยจะนำคณะไปเจรจาขายข้าวในตลาดตะวันออกกลางและตลาดแอฟริกาใน 2-3 ประเทศ ซึ่งตลาดแอฟริกาถือเป็นตลาดใหญ่และมีการนำเข้าข้าวจากไทยประมาณ 60% ของการส่งออกรวม หรือประมาณ 4 ล้านตัน และอีกหลายประเทศในกลุ่มประเทศดังกล่าวที่มีความสนใจข้าวไทยและพร้อมที่จะสั่งซื้อข้าวไทย
MThai News
