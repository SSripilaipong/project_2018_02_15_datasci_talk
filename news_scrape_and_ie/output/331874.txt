“ตัน ภาสกรนที” มั่นใจแบรนด์ “ไบเล่”ยังขายได้พร้อมปั้นแบรนด์และยอดขาย เชื่อคุ้มทุนใน 2 ปี ตั้งเป้ายอดขาย 2,500 ล้านบาท ใน 4 ปีเพื่อฉลองครบรอบ 100 ปี


นายตัน ภาสกรนที กรรมการผู้อำนวยการ บมจ.อิชิตัน กรุ๊ป หรือ (ICHI) เผยภายหลังการซื้อกิจการแบรนด์ “ไบเล่”ว่า ตั้งเป้ายอดขายในปีแรกไว้ที่ 200 ล้านบาท และในปี 2558 ตั้งเป้ายอดขายที่ 1,000 ล้านบาท และอีก 4 ปี จะครบรอบการก่อตั้ง “ไบเล่” 100 ปี ในสหรัฐอเมริกา ตั้งเป้ายอดขายไว้ที่ 2,500 ล้านบาท
“เป้าหมายแรกที่จะทำกับไบเล่คือการสร้างแบรนด์ก่อน โดยจะทำการตลาดอย่างจริงจังมากขึ้น ปีนี้เป็นช่วงเริ่มต้นก็คาดว่าจะสร้างยอดขายได้ราวๆ 200 ล้านบาท ก็คือว่าน่าพอใจ โดยหลังจากการ Rebranding และทำ Marketing แล้ว เราตั้งเป้าว่าปีหน้าจะต้องมียอดขายแตะ 1 พันล้านบาทให้ได้ และภายใน 3-5 ปีจะตั้งมียอดขายในประเทศจากผลิตภัณฑ์นี้ 2,500 ล้านบาท ส่วนการลงทุนครั้งนี้จะคุ้มทุนเมื่อไหร่นั้น ที่ปรึกษาทางการเงินคาดการณ์เอาไว้ที่ 7 ปี แต่สำหรับผม 2 ปีก็น่าจะเพียงพอ เพราะผมมั่นใจในการสร้างแบรนด์ให้ติดตลาดได้” นายตัน กล่าว
สำหรับการผลิต ไบเล่ บริษัทจะใช้โรงงานที่มีอยู่เดิม โดยโรงงานเฟส 2 มีพื้นที่การผลิต 2 หมื่นตารางเมตร และ ภายในสิ้นปีนี้จะมีการเพิ่มเครื่องจักรเข้ามาอีก 1 ตัว ซึ่งจะส่งผลให้มีกำลังการผลิตเป็น 1,000 ล้านขวด/ปี และหากในอนาคตมีความจำเป็นต้องเพิ่มกำลังการผลิตมองว่าโรงงานเฟส 2 จะสามารถรองรับเครื่องจักรได้อีก 2 ตัว ซึ่งจะส่งผลให้กำลังการผลิตเพิ่มขึ้นอีก 800-1,400 ล้านขวดต่อปี โดยเบื้องต้นบริษัทจะเริ่มทำการตลาดและจำหน่ายที่ประเทศไทยก่อนในปีนี้
หลังจากนั้นในปี 2558 จะเริ่มเข้าไปยังแถบประเทศอาเซียนที่มีประชากรจำมาก เช่น จีน อินเดีย และอินโดนีเซีย ซึ่งขณะนี้ก็อยู่ระหว่างการศึกษาตลาดอย่างเข้มข้น โดยจะนำสินค้าทุกชนิดที่บริษัทมีไปวางจำหน่าย ทั้ง ไบเล่,อิชิตัน และเย็น เย็น บริษัทจะยังคงรักษาระดับอัตรากำไรสุทธิไว้ให้อยู่ที่ระดับ 14-15% ในปีนี้ โดยหลังจากที่โรงงานใหม่เดินเครื่องได้เต็มที่ในปีนี้ก็จทำให้ต้นทุนการผลิตลดลง
MThai News
