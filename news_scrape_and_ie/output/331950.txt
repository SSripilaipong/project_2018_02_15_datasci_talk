กสทช.ยืนยัน ช่อง 3 อะนาล็อก สิ้นสุดเผยแพร่ออกอากาศ 26 พ.ค.หลังการเผยแพร่ออกอากาศทีวีดิจิตอลแล้ว 30 วัน ตามหลักเกณฑ์ มัสต์ เครี่

พ.อ. นที ศุกลรัตน์ รองประธานกรรมการ กสทช.ในฐานะประธานกรรมการ กสท.เปิดเผยว่า ที่ประชุมบอร์ด กสท. วันนี้ (19 พ.ค.2557) มีมติทำหนังสือตอบกลับบริษัท เค.มาสเตอร์ จำกัด ในเครือบริษัทอาร์เอส ที่ได้ส่งมาสอบถามกรณีการให้บริการส่งสัญญาณช่องรายการโทรทัศน์ของสถานีวิทยุโทรทัศน์ไทยทีวีสีช่อง 3 ที่ออกอากาศในระบบแอนาล็อก ในฐานะที่บริษัทฯ เป็นผู้รับใบอนุญาตโครงข่ายกระจายเสียงหรือโทรทัศน์ เพื่อให้บริการโครงข่ายกระจายเสียงหรือโทรทัศน์ที่ไม่ใช้คลื่นความถี่จะสิ้นสุดการทำหน้าที่ตามประกาศหลักเกณฑ์การเผยแพร่กิจการโทรทัศน์ที่ให้เป็นบริการทั่วไปหรือ มัสต์ เครี่ ในวันที่ 25 พ.ค. 2557 หลังจากได้เริ่มเผยแพร่ออกอากาศทีวีดิจิตอลแล้ว 30 วัน
ดังนั้นในวันที่ 26 พ.ค. 57 ผู้ที่รับชมช่อง 3 ผ่านกล่องรับสัญญาณแบบบอกรับสมาชิก ทั้งกล่องซีทีเอชที่มีฐานลูกค้า 5 แสนราย กล่องทรูวิชั่นจำนวนลูกค้า 2.4 ล้านราย และเคเบิลท้องถิ่นจำนวน 300 – 400 ราย จะไม่สามารถรับชมช่อง 3 อะนาล็อกได้แต่ยังสามารถรับชมช่อง 3 ดิจิตอล คือ ช่อง 3 แฟมิลี่ช่อง 3 เอสดี และ ช่อง 3 เอชดี ได้ตามปกติ
ส่วนผู้ให้บริการโครงข่ายอื่นๆ อาทิ ซันบ็อกซ์ จีเอ็มเอ็ม แซด และพีเอสไอขึ้นอยู่กับการพิจารณาของผู้ให้บริการโครงข่ายเองว่าจะนำช่อง 3 ในระบบอะนาล็อกเดิมไปออกอากาศหรือไม่อย่างไรก็ตามหากช่อง 3 อะนาล็อกต้องการออกอากาศผ่านทีวีแบบบอกรับสมาชิกสามารถขอใบอนุญาตช่องรายการใหม่ในลักษณะแบบบอกรับสมาชิก และต้องปฎิบัติตามกฎหมายที่ห้ามมีการโฆษณาได้สูงสุดไม่เกิน6 นาที ต่อชั่วโมง ขณะที่ทีวีอะนาล็อกเดิมโฆษณาได้สูงสุด12 นาทีต่อชั่วโมง
MThai News

