AMATA หวั่นหลังประกาศใช้กฎอัยการศึก นักลงทุนชะลอการลงทุน พร้อมจับตาสถานการณ์ใกล้ชิด รอดูกฎอัยการศึกควบคุมสถานการณ์ได้มากน้อยเพียงไร

นายวิบูลย์ กรมดิษฐ์ กรรมการและประธานเจ้าหน้าที่การตลาด บริษัท อมตะ คอร์ปอเรชัน จำกัด (มหาชน) หรือ (AMATA) เปิดเผยว่า หลังจากที่ พล.อ.ประยุทธ์ จันทร์โอชา ผู้บัญชาการทหารบก (ผบ.ทบ.) ประกาศใช้กฎอัยการศึก ทั่วประเทศ ตั้งแต่เวลา 03.00 น.ของวันนี้ เพื่อดูแลความสงบเรียบร้อยนั้น จากรณีนี้ต้องจับตารอดูสถานการณ์ของการประกาศใช้กฎอัยการศึก ว่า แนวทางปฏิบัติจะส่งผลในแง่บวก หรือลบ แต่ในเบื้องต้นก็จะส่งผลให้นักลงทุนชะลอตัวการเข้ามาเซ็นสัญญาซื้อที่ดินนิคมฯ รวมถึงนักลงทุนใหม่ที่เข้ามาซื้อที่ดินด้วย
อย่างไรก็ตาม จากรายละเอียดของการประกาศใช้กฎอัยการศึก เป็นการประกาศเพื่อกำหนดขอบเขตของการชุมนุมให้อยู่ในจุดที่ตั้งที่กำหนด ห้ามมีการเคลื่อนย้าย ซึ่งชี้ให้เห็นว่าเป็นการควบคุมไม่ให้ เกิดความวุ่นวายภายในประเทศ แต่ถึงอย่างไร ต้องรอดูว่าผลของการประกาศกฎอัยการศึกนั้น จะสามารถควบคุมสถานการณ์บ้านเมืองได้มากน้อยแค่ไหน

Mthai news
