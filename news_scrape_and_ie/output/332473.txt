หอการค้าไทย ชี้กฎอัยการศึกมีผลดีในการสร้างความสงบเรียบร้อยในประเทศ แต่ระยะยาวไม่ดีแน่ เร่งจัดตั้งรัฐบาลอำนาจเต็มด่วน

นายอิสระ ว่องกุศลกิจ ประธานกรรมการหอการค้าไทยและสภาหอการค้าแห่งประเทศไทย กล่าวว่า การประกาศกฎอัยการศึก เชื่อว่าจะเป็นผลดีในการสร้างความมั่นใจให้กับคนทั้งในประเทศและต่างประเทศได้ในระดับต้นว่าไทยเป็นประเทศที่ยังมีคนที่สามารถดูแลความสงบ เรียบร้อยได้ แต่ในระยะยาวอาจไม่เป็นผลดี จึงต้องประเมินถึงความจำเป็นในการประกาศใช้
สำหรับทิศทางการเมืองไทยนั้น ยังเชื่อว่าการหารือร่วมกันโดยคำนึงถึงประโยชน์ของประเทศเป็นหลักน่าจะได้ข้อสรุปที่ดี โดยอาจมีคนที่ทั้งสองฝ่ายเคารพและยอมรับเข้ามาร่วมพูดคุยด้วย เพื่อหาข้อยุติโดยเร็ว แม้จะมีข้อแตกต่างกันบ้าง แต่หากคำนึงถึงผลประโยชน์ของชาติก็น่าจะได้ข้อสรุป เพราะประเทศไทยเสียเวลาร่วม 6 เดือนแล้ว และเศรษฐกิจขับเคลื่อนไม่ได้ส่วนกระแสข่าวที่อาจมีการทูลเกล้าฯรายชื่อนายกรัฐมนตรีภายใน 1-2 วันนี้ มองว่าเป็นเรื่องดีที่ประเทศไทยจะมีรัฐบาลที่มีอำนาจเต็มเข้ามาบริหารประเทศ แต่อย่างไรก็ตาม ต้องการนายกรัฐมนตรีและรัฐบาลที่เลือกตั้งเข้ามาจากวิถีประชาธิปไตยมากกว่า
อย่างไรก็ตาม งานแสดงสินค้าอาหารที่ใหญ่ที่สุดในเอเชีย หรืองานไทยเฟกซ์ ปี 2014 ที่จัดระหว่างวันที่ 21-25 พ.ค.นี้ ที่อิมแพค เมืองทองธานี และมีผู้ซื้อสินค้าจากทั่วโลกเข้าร่วมงานนั้น ยอมรับว่ามีความกังวลจากลูกค้าจากต่างประเทศที่จะเข้าร่วมงานอยู่บ้าง แต่มั่นใจว่า ทูตพาณิชย์ไทยที่ประจำอยู่ในประเทศต่างๆ และได้เชิญผู้ซื้อเหล่านี้เข้าร่วมงานนั้น จะมีวิธีการสื่อสารกับผู้ที่จะเข้ามาร่วมงานได้ว่าการประกาศกฎอัยการศึกเป็นการแสดงถึงความปลอดภัยของประเทศในระดับหนึ่ง และเชื่อว่าจะช่วยสร้างความมั่นใจให้ลูกค้าได้
MThai News
