ศูนย์วิจัยTMBชี้ หลายจังหวัดเติบโต “ความเป็นเมืองมากขึ้น” มีทั้งเมืองท่องเที่ยว เมืองฐานการผลิต เมืองการค้าชายแดน และเมืองการค้าและการขนส่ง บางจังหวัดจุดเด่นหลายด้าน อาทิ ภูเก็ต เชียงใหม่ ชลบุรี ระยอง

ศูนย์วิเคราะห์เศรษฐกิจ ทีเอ็มบี ของธนาคารทหารไทย รายงานว่า ความเป็นเมืองกำลังขยายตัวสู่หลายจังหวัดในภูมิภาค สามารถกระจายรายได้ให้ประชาชนในท้องถิ่น เปิดโอกาสทางธุรกิจให้กว้างขึ้นกำลังซื้อของประชาชนสูงขึ้น การบริโภค การพักอาศัยและรูปแบบการใช้ชีวิตประจำวันใกล้เคียงกับประชาชนเขตกรุงเทพฯ มากขึ้น คือ “ความเป็นเมือง” (Urbanization) มากขึ้นนั่นเอง ยิ่งเศรษฐกิจในท้องถิ่นดีต่อเนื่อง รายได้ประชาชนก็เพิ่มขึ้นเร็ว ความเป็นเมืองก็เพิ่มขึ้นตามมา จากข้อมูลพบว่า จังหวัดที่มีจุดเด่นทางด้านเศรษฐกิจ จะมีความเป็นเมืองเร็วกว่าจังหวัดอื่นๆ แบ่งได้คือ
จังหวัดท่องเที่ยว  ได้แก่ ภูเก็ต เชียงใหม่ สุราษฎร์ธานี กระบี่ เศรษฐกิจมีความเป็นเมืองได้เร็วที่สุด เห็นได้จากปริมาณการค้าจังหวัดกลุ่มนี้เติบโตเฉลี่ย 5.44% ต่อปี เพราะเกิดการจ้างงานกระจายรายได้เป็นวงกว้าง เกิดธุรกิจจำนวนมากจากการท่องเที่ยว รายได้ประชาชนจึงเพิ่มขึ้นเร็ว
จังหวัดฐานการผลิต  ได้แก่ ชลบุรี ระยอง อยุธยา ฉะเชิงเทรา ปราจีนบุรี สระบุรี ปริมาณการค้าเติบโตเฉลี่ย 5.37% ต่อปี จังหวัดกลุ่มนี้มีนิคมอุตสาหกรรมและสาธารณูปโภคพื้นฐาน จึงเกิดการจ้างงานจำนวนมากในพื้นที่ การเติบโตของการค้าอ่อนไหวตามปัจจัยทั้งในและต่างประเทศ
จังหวัดการค้าแถบชายแด น  ได้แก่ สงขลา อุดรธานี หนองคาย อุบลราชธานี เชียงราย เนื่องจากความได้เปรียบที่ตั้ง ทำให้เกิดการค้า การท่องเที่ยวและการลงทุนขับเคลื่อนเศรษฐกิจในจังหวัดกลุ่มนี้ ปริมาณการค้าเติบโต 4.37%ต่อปี และน่าจะเติบโตต่อเนื่องจากเศรษฐกิจเพื่อนบ้านที่ยังมีทิศทางสดใส
จังหวัดการค้าและการขนส่ง  ได้แก่ นครราชสีมา ขอนแก่น นครสวรรค์ พิษณุโลก เป็นจังหวัดขนาดใหญ่ มีกำลังซื้อจากจังหวัดขนาดเล็กที่อยู่รายรอบช่วยหนุนเศรษฐกิจจังหวัดกลุ่มนี้ ปริมาณการค้าขยายตัวเฉลี่ย 4.06% ต่อปี การเติบโตของการค้าอ่อนไหวตามปัจจัยในประเทศเป็นหลัก
ขณะที่เขต กทม.และปริมณฑล  มีการค้าเติบโตเฉลี่ย 4.22% ต่อปี ทั้งสี่กลุ่มจังหวัดจึงมีความเป็นเมืองเร็วมาก และบางจังหวัดอาจมีจุดเด่นหลายด้าน เช่น ชลบุรี ระยอง อยู่ในกลุ่มจังหวัดฐานการผลิต และยังมีการท่องเที่ยวเป็นจุดเด่นอีกด้วย จึงทำให้การค้าขายคึกคักกว่าจังหวัดอื่น ระดับของความเป็นเมืองจึงเกิดเร็วกลุ่มที่ความเป็นเมืองใกล้เคียงกับกรุงเทพฯ คือ  ภูเก็ต เชียงใหม่ ชลบุรี ระยอง สงขลา นครราชสีมา ขอนแก่น  จังหวัดที่ก้าวสู่ความเป็นเมืองมากขึ้นคือ สุราษฎร์ธานี กระบี่ อยุธยา สระบุรี ฉะเชิงเทรา ปราจีนบุรี อุดรธานี หนองคาย อุบลราชธานี เชียงราย นครสวรรค์ พิษณุโลก
อย่างไรก็ตามธุรกิจที่มีการเปลี่ยนแปลงชัดเจนคือ ธุรกิจค้าปลีก ค้าส่ง มีรูปแบบของร้านค้าทันสมัย เช่น ร้านสะดวกซื้อ ห้างสรรพสินค้า อาหารและเครื่องดื่ม ดังนั้นธุรกิจ SME ในพื้นที่มีโอกาสเพิ่มขึ้นและความเสี่ยงจากการแข่งขันที่รุนแรงขึ้นพร้อมๆ กัน การเรียนรู้ความต้องการของผู้บริโภคและตอบสนองอย่างตรงจุด จะช่วยลดความเสี่ยงจากการแข่งขันและได้รับผลบวกจาก”ความเป็นเมือง”
Mthai News
