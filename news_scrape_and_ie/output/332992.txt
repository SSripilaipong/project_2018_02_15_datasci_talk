กอ.รส. ร่วมไอซีที-กสทช. ตั้งคณะกรรมการ ประสานผู้ให้บริการอินเทอร์เน็ต หรือ ISP ปิดเว็บไซต์ปลุกระดมที่เข้าข่ายผิดประกาศ ฉบับที่ 8 ของ กอ.รส.

นายฐากร ตัณฑสิทธิ์ เลขาธิการ กสทช.เปิดเผยว่า หลังจาก กอ.รส. ออกคำสั่งที่ 8/2557 เรื่องขอความร่วมมือจากสื่อสังคมออนไลน์เมื่อวันที่ 20 พ.ค.2557 เพื่อขอความร่วมในการควบคุมเนื้อหาการใช้อินเทอร์เน็ตอย่างเหมาะสม ทาง กอ.รส. จึงได้ประสานงานขอความร่วมมือให้ กสทช. เชิญ ISP ที่เป็นผู้ได้รับใบอนุญาตจาก กสทช.เข้ามาประชุม เพื่อขอความร่วมมือในการควบคุมเนื้อหาการใช้งานอินเตอร์เน็ตอย่างเหมาะสม
ทั้งนี้ผลการประชุมสรุปว่าจะมีการตั้งคณะกรรมการ เพื่อทำงานร่วมกันระหว่าง กองอำนวยการรักษาความสงบเรียบร้อย (กอ.รส.) กระทรวงเทคโนโลยีสารสนเทศและการสื่อสาร (ไอซีที) และ สำนักงานตำรวจแห่งชาติ (สตช.) โดยหากพบเว็บไซต์ใดที่เข้าข่ายผิดประกาศ ฉบับที่ 8 ของ กอ.รส. คณะทำงานจะประสานผู้ให้บริการอินเทอร์เน็ต (ISP) ปิดเว็บไซต์ดังกล่าว โดย ISP สามารถดำเนินการได้ภายใน 1 ชม. ซึ่งกสทช. ได้ขอความร่วมมือไปยังไอเอสพีทั้ง 108 รายที่ได้รับใบอนุญาตแล้ว
MThai News
