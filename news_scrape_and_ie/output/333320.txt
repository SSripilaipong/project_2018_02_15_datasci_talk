“สุรพงษ์” เรียกร้อง “พล.อ.ประยุทธ์ จันทร์โอชา” เร่งดำเนินการให้มีการเลือกตั้งโดยเร็ว เผยมีสัญญาณจากอียูเตรียมคว่ำบาตรทางเศรษฐกิจไทย

นายสุรพงษ์ โตวิจักษณ์ชัยกุล รักษาการรองนายกรัฐมนตรี เปิดเผยว่า ได้รับสัญญาณจากสหภาพการเมืองและเศรษฐกิจยุโรป (อียู) เตรียมคว่ำบาตรประเทศไทย หากไม่รีบจัดการเลือกตั้งให้เกิดขึ้น  โดยเร็ว เพราะตลอดเวลาที่เกิดปัญหาการเมืองไทยได้ทำหนังสือชี้แจงสถานการณ์ต่างๆ กับนานาประเทศให้ทราบอย่างต่อเนื่อง อีกทั้งหลังมีการประกาศกฎอัยการศึก  หรืออียูได้ส่ง  จดหมายแถลงถึงความวิตกกังวลในไทย จึงมั่นใจว่าหากไม่เร่งจัดการเลือกตั้ง หรือหากเกิดเหตุรัฐประหารตามที่มีกระแสข่าวลือจะส่งผลให้ไทยถูกคว่ำบาตรทางเศรษฐกิจจากกลุ่มประเทศอียูและ  สหรัฐอเมริกาอย่างแน่นอน
“ขอเรียกร้องให้ พล.อ.ประยุทธ์ จันทร์โอชา ผู้บัญชาการทหารบก ผลักดัน กกต. ให้เกิดกระบวนการเลือกตั้ง หรือสามารถใช้แนวทางการทำประชามติสอบถามความเห็นประชาชนว่าต้องการให้มีการ เลือกตั้งก่อนปฏิรูป หรือปฏิรูปก่อนเลือกตั้ง เพื่อให้เสียงประชาชนเป็นผู้ตัดสิน เพราะการเลือกตั้งสามารถเกิดขึ้นได้ในช่วงของการประกาศกฎอัยการศึก” นายสุรพงษ์ กล่าว
นายสุรพงษ์ กล่าวอีกว่า มีข่าวจากวงในว่ามีความพยายามจะให้เกิดการปฏิวัติรัฐประหาร ซึ่งมั่นใจว่าหากดำเนินการดังกล่าวประเทศไทยจะก้าวถอยหลังไปอีก 10 ปี เศรษฐกิจของประเทศจะไม่ได้ รับการยอมรับจากทั่วโลก ซึ่งจะทำให้ภาพลักษณ์ของผู้บัญชาการทหารบกเสียหาย จึงฝากให้ยึดหลักประชาธิปไตย เพื่อให้บ้านเมืองเดินหน้าไปได้
MThai News
