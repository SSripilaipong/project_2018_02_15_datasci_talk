กรมการค้าภายใน กำชับเจ้าหน้าที่คุมเข้มราคาสินค้าทั่วประเทศหลังประกาศกฎอัยการศึก เบื้องต้นยังไม่พบปัญหากักตุนสินค้า-อาหาร

นายสมชาติ สร้อยทอง อธิบดีกรมการค้าภายใน กล่าวว่า ได้สั่งการให้สำนักงานการค้าภายในจังหวัดทั่วประเทศ ติดตามสถานการณ์ราคาสินค้าอุปโภคและบริโภคอย่างใกล้ชิด และรายงานความเคลื่อนไหวเป็นระยะหลังมีการประกาศกฎอัยการศึก เนื่องจากเกรงว่าประชาชนจะตื่นตระหนก ซื้อสินค้าไปกักตุนจนเกิดการขาดแคลน รวมทั้งป้องกันการฉวยโอกาสขึ้นราคาสินค้า เบื้องต้นได้มอบหมายให้เจ้าหน้าที่ไปทำความเข้าใจกับผู้ค้า และผู้บริโภคแล้ว อย่างไรก็ตามขณะนี้ ยังไม่พบการร้องเรียนผ่านสายด่วน 1569 เกี่ยวกับปัญหาการกักตุน และสินค้าขาดแคลนแต่อย่างใด
อธิบดีกรมการค้าภายใน กล่าวถึงสถานการณ์ราคาสินค้าด้วยว่า ส่วนใหญ่ยังไม่มีการปรับขึ้นราคา โดยเฉพาะพืชผักและมะนาวที่ราคาเริ่มปรับลดลง ส่วนราคาเนื้อหมูและไข่ไก่ยังคงทรงตัว ขณะที่ สินค้าอุปโภคและบริโภค พบว่า มีผู้ผลิตนมผง ส่งหนังสือยื่นขอปรับขึ้นราคาสินค้าจากเดิมร้อยละ 10 เนื่องจากได้รับผลกระทบต้นทุนวัตถุดิบนำเข้าราคาสูงจากอัตราแลกเปลี่ยน แต่กรมการค้าภายใน ยังไม่อนุมัติให้ปรับขึ้นแต่อย่างใด โดยขอให้นำข้อมูลโครงสร้างต้นทุนมาชี้แจงอีกครั้งในสัปดาห์หน้า
MThai News

