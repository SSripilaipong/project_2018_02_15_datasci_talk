“ปลัดพาณิชย์” สั่งทูตพาณิชย์แจงคู่ค้าด่วนหลังกองทัพควบคุมอำนาจ ยันไม่กระทบการผลิต การส่งออกไทย หวั่นลูกค้าไม่มั่นใจ กระทรวงพร้อมควบคุมดูแลราคาสินค้าใกล้ชิด
นางศรีรัตน์ รัษฐปานะ ปลัดกระทรวงพาณิชย์  กล่าวว่า ได้ สั่งการให้ผู้อำนวยการสำนักงานส่งเสริมการค้าระหว่างประเทศ (ทูตพาณิชย์) ที่ประจำอยู่ 64 แห่งทั่วโลก รีบชี้แจงและทำความเข้าใจกับคู่ค้าในประเทศที่ตนเองประจำอยู่ อย่างเร่งด่วน ถึงกรณีที่คณะรักษาความสงบแห่งชาติ ได้ประกาศควบคุมอำนาจการปกครองประเทศว่า ไม่มีผลกระทบต่อภาคการค้า โดยไทยยังสามารถผลิตและส่งออกสินค้าได้ตามปกติ ขอให้ลูกค้ามั่นใจและทำการค้ากับไทยต่อไป ขอให้ทำอย่างเร่งด่วน เพราะเกรงว่าจะเป็นปัญหาบานปลาย ถ้าลูกค้าเกิดไม่มั่นใจ และไม่ค้าขายกับไทย ก็จะส่งผลกระทบต่อเนื่องถึงเศรษฐกิจของประเทศที่กำลังอยู่ในภาวะชะลอตัวอยู่ในขณะนี้
ส่วนในด้านการดูแลภาวะราคาสินค้านั้น ได้สั่งการให้กรมการค้าภายในจัดส่งเจ้าหน้าที่ออกไปตรวจสอบภาวะราคาสินค้า โดยเพิ่มความถี่ในการตรวจสอบให้มากขึ้น เพราะยิ่งในสถานการณ์เช่นนี้ อาจมีพ่อค้าแม่ค้าบางรายฉวยโอกาสเอาเปรียบผู้บริโภคได้ จึงต้องป้องกันไว้ก่อน ขณะที่การทำงานของกระทรวงพาณิชย์ได้สั่งการให้หน่วยงานต่างๆ ของกระทรวงฯ ปฏิบัติหน้าที่ตามปกติ และให้บริการประชาชนตามสายงานที่รับผิดชอบต่อไป
Mthai News
