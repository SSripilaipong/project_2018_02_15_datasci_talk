กสท โทรคมนาคม แจ้งอินเทอร์เน็ตใช้งานได้ตามปกติ ไม่มีคำสั่งปิดแต่อย่างใด ส่วนผู้ให้บริการอินเทอร์เน็ตมารายงานตัวที่ กสทช.แล้ว 76 บริษัท ตามคำสั่ง คณะรักษาความสงบแห่งชาติ  ( คสช.) แล้ว


นายสุรพล สงวนศิลป์ รองกรรมการผู้จัดการใหญ่ สายงานธุรกิจโครงข่ายฝ่ายปฏิบัติ บมจ.กสท โทรคมนาคม กล่าวว่า อาคาร กสท บางรัก และนนทบุรี มีทหารเข้าประจำการตั้งแต่ 6 เดือนที่แล้ว จนขณะนี้ กสท ยังไม่ได้รับคำสั่งจากกองอำนวยการรักษาความสงบเรียบร้อย (กอ.รส.) หรือคณะรักษาความสงบแห่งชาติ (คสช.) ให้ปิดบริการอินเทอร์เน็ตแต่อย่างใด ด้านผู้เชี่ยวชาญกล่าวว่า อินเทอร์เน็ตหรือโทรศัพท์มือถืออาจล่าช้าหรือติดต่อยาก เพราะการใช้งานสูงเป็นบางช่วงและบางพื้นที่ การปิดข้อมูลบนอินเทอร์เน็ตอาจเป็นได้กับบางรายการที่มีคำสั่ง หรือคำขอร้องเป็นกรณีๆ ไป ทั้งนี้ การปิดระบบอินเทอร์เน็ตทั้งระบบทำได้ยากและเสี่ยงต่อความเชื่อมั่นระดับนานาชาติ เนื่องจากปัจจุบันการติดต่อสื่อสารและการธุรกรรมค้าขายทำผ่านอินเทอร์เน็ตกันตลอด 24 ชั่วโมง และประเทศไทยก็ค้าขายกับทั่วโลก
ตามประกาศของคณะรักษาความสงบแห่งชาติ หรือ คสช. ออกประกาศเรียกผู้ให้บริการอินเตอร์เน็ตแบบมีโครงข่ายเป็นของตนเอง ประเภทที่ 1 และผู้ให้บริการอินเทอร์เน็ตทุกราย เข้ารายงานตัวนั้น หลายบริษัทให้ความร่วมมืออย่างดี โดยมีผู้ให้บริการรวมทั้งสิ้น 108 บริษัท มารายงานตัวที่ กสทช.แล้ว 76 บริษัท และยังไม่มาอีก 32 บริษัท จากนั้น จะรับฟังการชี้แจงการเผยแพร่ข้อมูลข่าวสารให้เป็นไปด้วยความถูกต้องปราศจากการบิดเบือน อันจะก่อให้เกิดความเข้าใจผิด รวมถึงผู้ให้บริการอินเทอร์เน็ตทุกรายติดตามตรวจสอบและระงับยับยั้งการเผยแพร่ข้อมูลข่าวสารใดๆ ที่เป็นการยุยง ปลุกปั่น อันก่อให้เกิดความไม่สงบเรียบร้อยภายในราชอาณาจักร หรือมีผลกระทบต่อความมั่นคงของรัฐ
ขณะที่ พล.ท.ภาณุวัชร นาควงษม์ ผู้ช่วยเสนาธิการทหารบก ฝ่ายกิจการพลเรือน กล่าวระหว่างการดูแลความเรียบร้อยการเข้ารายงานตัวว่า ขอความร่วมมือจากผู้ประกอบการ และผู้มีส่วนเกี่ยวข้อง สื่อสังคมออนไลน์ ระงับให้บริการส่งข้อความเชิงปลุกระดม ยุยง และสร้างความรุนแรงที่ไม่เป็นการเคารพกฎหมายด้วย
Mthai News
