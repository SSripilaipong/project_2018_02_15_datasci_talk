กสทช.เผย เย็นนี้ คสช. เตรียมอนุญาตให้ฟรีทีวีออกอากาศตามปกติ ขณะที่ ทีวีดิจิตอลเร่งเจรจา กสท.ขอออกอากาศ ล่าสุดไทยพีบีเอส ก็รับอนุมัติให้ออกอากาศได้แล้ว


นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และ กิจการโทรคมนาคมแห่งชาติ (กสทช.) เปิดเผยว่า คณะรักษาความสงบแห่งชาติ (คสช.) ได้มีคำสั่งให้ฟรีทีวี 5 ช่อง คือ ช่อง 3 ช่อง 5 ช่อง 7 ช่อง 9 และช่อง 11 กลับสู่การออกอากาศรายการปกติได้ในเย็นวันนี้(23 พ.ค.) แต่ยังไม่รวมช่องไทยพีบีเอสและสถานีวิทยุ
ทั้งนี้เลขาธิการ กสทช.ได้เปิดเผยว่าการที่ยังไม่ให้ทางไทยพีบีเอสได้ออกอากาศนั้นไม่น่าจะเกี่ยวกับประเด็นที่ไทยพีบีเอสได้จัดรายการแพร่ภาพทางยูทิวบ์หลัง คสช.ประกาศควบคุมอำนาจบริหารประเทศ เนื่องจาก กสทช.ได้ให้ผู้ให้บริการอินเทอร์เน็ต (ไอเอสพี) ระงับการเข้าถึงทุกช่องทางแล้ว ส่วนไทยพีบีเอสจะได้ออกอากาศเมื่อใดต้องรอให้ คสช.มีคำสั่งมาอีกครั้ง
นอกจากนี้ยังมีรายงานด้วยว่าทางนายสุภาพ คลี่ขจาย นายกสมาคมผู้ประกอบการทีวีดิจิตอล ก็กำลังอยู่ในระหว่างเร่งหารือกับทาง พ.อ.นที ศุกลรัตน์ ประธานคณะกรรมการกิจการกระจายเสียง และกิจการโทรทัศน์ (กสท.) เพื่อขอให้เปิดทีวีดิจิตอล 24 ช่อง ให้สามารถออกอากาศปกติได้เช่นกัน และพร้อมตัดเข้าประกาศของ คสช.ทันทีหากมีการแถลงการณ์
ล่าสุดฟรีทีวีช่องไทยพีบีเอสก็ได้ีรับอนุมัติให้ออกอากาศได้แล้วเช่นเดียวกัน
รวมช่องทีวีดิจิตอล ออนไลน์ได้ ดูฟรี แล้วที่นี่ [คลิกเลย] 
ติดตามข่าวสารทีวีดิจิตอล ผังรายการทุกช่อง ครบทุกช่อง ที่นี่ MThai TV Digital

MThai News
