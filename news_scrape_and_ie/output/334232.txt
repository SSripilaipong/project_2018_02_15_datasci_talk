ททท. เตรียมแผนระยะสั้นรับมือท่องเที่ยวหลังรัฐประหาร ยืนยัน เป้าหมายนักท่องเที่ยวปี 57 แตะ 28.01 ล้านคน รายได้ 2.2 ล้านล้านบาท



นายธวัชชัย อรัญญิก ผู้ว่าการการท่องเที่ยวแห่งประเทศไทย หรือ ททท. กล่าวว่า ททท. ได้เตรียมแผนระยะสั้นรับมือภาวะท่องเที่ยวหลังการรัฐประหารได้แก่ การแจ้งให้เครือข่ายเฟรนด์ ออฟ ไทยแลนด์ ซึ่งประกอบไปด้วยตัวแทนจากสื่อมวลชน นักท่องเที่ยว บริษัทนำเที่ยวที่มีอยู่กว่า 4,000 รายทั่วโลก ช่วยชี้แจงทำความเข้าใจแก่นักท่องเที่ยวต่างชาติในประเทศต่างๆ ถึงสถานการณ์ในประเทศไทย การเฝ้าติดตามสถานการณ์ในประเทศอย่างใกล้ชิดและวางแผนกระตุ้นการท่องเที่ยวในประเทศเพิ่มขึ้น โดยเดินหน้าจัดงานเทศกาลเที่ยวเมืองไทย พร้อมเสนอแพ็คเกจการท่องเที่ยวที่คุ้มค่าแก่ผู้เข้าชมงาน
ส่วนแผนกระตุ้นนักท่องเที่ยวต่างชาติจะเน้นทำแผนการท่องเที่ยวแนวใหม่ เพื่อสร้างความมั่นใจในทุกตลาด สำหรับเป้าหมายนักท่องเที่ยวต่างชาติในปีนี้ ททท.จะพยายามผลักดันให้ได้ตามที่ตั้งไว้ที่ 28.01 ล้านคน คิดเป็นรายได้ 2.2 ล้านล้านบาท แต่หากผิดไปจากแผน คาดว่าตัวเลขนักท่องเที่ยวจะอยู่ที่ 26.23 ล้านคน สร้างรายได้ 1.4 ล้านล้านบาท โดยแผนการดำเนินงานจะนำเสนอเข้าที่ประชุมภายในสัปดาห์หน้า
ขณะที่ น.ส.ศุภวรรณ ถนอมเกียรติภูมิ อุปนายกสมาคมโรงแรมไทย กล่าวว่า สมาคมได้ประสานสมาชิกให้ข้อมูลข่าวสารแก่นักท่องเที่ยว โดยเฉพาะเรื่องการเดินทางและการปฏิบัติตัวระหว่างอยู่ในประเทศไทย พร้อมคาดว่า เดือนพฤษภาคมนี้อัตราการเข้าพักโรงแรมในพื้นที่กรุงเทพฯ จะอยู่ที่ร้อยละ 65 จากช่วงเดียวกันของปีก่อนอยู่ที่ร้อยละ 75 ส่วนอัตราการเข้าพักในพื้นที่ภาคใต้ ไม่ได้รับผลกระทบใดๆ ยังคงเติบโตกว่าร้อยละ 75
