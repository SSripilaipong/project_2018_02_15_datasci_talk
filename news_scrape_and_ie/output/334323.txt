“ฑูตพาณิชย์”และกรมส่งเสริมการค้าฯ เห้นพร้อง คำสั่งซื้อสินค้าไทยจากสหรัฐและสหภาพยุโรปปีนี้มีจำนวนมาก คาดส่งออกไปสหรัฐเติบโต 3%

สมจินต์ เปล่งขำ
นางสมจินต์ เปล่งขำ ผู้อำนวยการอาวุโส สำนักงานส่งเสริมการค้าระหว่างประเทศ ณ นครนิวยอร์ค สหรัฐอเมริกา เปิดเผยว่า ทางการสหรัฐฯ จะแยกแยะระหว่างความสัมพันธ์ทางการค้ากับการเมืองว่าไม่มีความเกี่ยวข้องกัน ส่วนยอดส่งออกสินค้าไทยไปสหรัฐฯ ขึ้นอยู่กับเศรษฐกิจและความต้องการของผู้บริโภคในสหรัฐฯ เป็นหลัก ซึ่งขณะนี้มีแนวโน้มที่ดี ขณะที่คู่ค้าที่เดินทางมาชมงานแสดงสินค้าอาหาร “THAIFEX-World of Food 2014W (ไทยเฟกซ์) ระหว่างวันที่ 21-25 พ.ค.นี้ ที่เมืองทองธานียังสั่งซื้อสินค้าตามปกติ ทั้งนี้ คาดว่าการส่งออกสินค้าไทยไปสหรัฐฯ ปีนี้จะยังคงขยายตัวได้ที่ 3% ตามเป้าหมาย
ด้านนายประกายศักดิ์ สวัสดิ์สิงห์ ผู้อำนวยการสำนักงานส่งเสริมการค้าระหว่างประเทศ ณ กรุงปารีส ประเทศฝรั่งเศส เปิดเผยว่า ผู้นำเข้าที่เชิญมาร่วมงานแสดงสินค้าอาหารไทยเฟกซ์ยังคงสั่งซื้อสินค้าจากไทยตามปกติ ซึ่งจากการสอบถามกลับไปยังสำนักงานฯ ที่ปารีส ยังไม่มีผู้นำเข้ารายใดสอบถามถึงเหตุการณ์ที่เกิดขึ้น จึงเชื่อมั่นว่าการค้าจะไม่ได้รับผลกระทบ โดยคาดว่าปีนี้การส่งออกไทยไปยังฝรั่งเศสจะขยายตัว 5% คิดเป็นมูลค่าราว 2,000 ล้านเหรียญสหรัฐฯ
ขณะที่นางนันทวัลย์ ศกุนตนาค อธิบดีกรมส่งเสริมการค้าระหว่างประเทศ เปิดเผยว่า การยึดอำนาจที่อาจทำให้นานาชาติไม่ยอมรับโดยเฉพาะสหรัฐฯ และสหภาพยุโรป ยืนยันว่าจะไม่มีผลกระทบต่อการค้าระหว่างประเทศ ซึ่งในอดีตไม่เคยมีปัญหากระทบมาถึงการค้า เพราะเป็นเรื่องการทำสัญญาของภาคเอกชน ทั้งนี้ได้เตรียมทำหนังสือชี้แจงสถานการณ์ที่เกิดขึ้นในไทย เพื่อให้ทูตพาณิชย์นำไปชี้แจงกับประเทศคู่ค้าให้ได้รับทราบ และเข้าใจสถานการณ์ที่เกิดขึ้นอย่างเป็นทางการต่อไป สำหรับเป้าหมายการส่งออกยอมรับว่าจากหลายเหตุการณ์ที่เกิดขึ้น อาจส่งผลให้การส่งออกตลอดทั้งปีนี้ไม่เป็นไปตามเป้าหมาย
ปัจจุบันไทยมีสัดส่วนการส่งออกไปตลาดสหรัฐฯ ประมาณ 10% ของการส่งออกทั้งหมด โดยมูลค่าการส่งออกในปี 56 อยู่ที่ 22,900 ล้านเหรียญฯ ขยายตัวเพิ่มขึ้น 0.8% ส่วนตลาดสหภาพยุโรป (15 ประเทศ) มีสัดส่วน 8.8% ในปี 56 มีมูลค่าการส่งออก 20,700 ล้านเหรียญฯ เพิ่มขึ้น 2.7%
ขอบคุณภาพจาก : เอพี
MThai news
