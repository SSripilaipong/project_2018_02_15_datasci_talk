ส.อ.ท. เผย คสช. เน้นผลักดันงบปี 58 รักษาวินัยการคลังเคร่งครัด พร้อมเสนอตั้ง กรอ. แก้ไขปัญหาเศรษฐกิจ



นาย สุพันธุ์ มงคลสุธี ประธานสภาอุตสาหกรรมแห่งประเทศไทย (ส.อ.ท.) เปิดเผยภายหลังร่วมหารือปัญหาด้านเศรษฐกิจกับคณะรักษาความสงบแห่งชาติ (คสช.) ว่า หัวหน้า คสช. ได้เน้นว่าจะผลักดันงบประมาณปี 2558 ให้ทันกำหนด พร้อมยึดหลักการค้า การลงทุน ซึ่งจะรักษาระเบียบวินัยด้านการเงินการคลังอย่างเคร่งครัด และเร่งอนุมัติเงินโครงการรับจำนำข้าวให้ถึงมือเกษตรกรอย่างเร็วที่สุด
รวมทั้งเร่งผลักดันเขตเศรษฐกิจพิเศษชายแดนตามแผนเดิมที่วางไว้ให้เป็น รูปร่างอย่างรวดเร็ว เพื่อเพิ่มช่องทางการตลาดให้กับผู้ประกอบการ SME กระตุ้นเศรษฐกิจภายในประเทศที่ซบเซา โดยการที่ คสช. ให้ความสำคัญกับเรื่องนี้ จะทำให้สามารถตั้งเขตเศรษฐกิจพิเศษได้รวดเร็ว
ทั้ง นี้ นายสุพันธุ์ กล่าวว่า เอกชนเสนอให้มีการประชุมในลักษณะคณะกรรมการร่วมภาครัฐและเอกชน เพื่อแก้ไขปัญทางเศรษฐกิจ (กรอ.) ขึ้น ซึ่ง คสช. ได้ตอบรับแนวคิดนี้ไปพิจารณา และจะตอบกลับภายหลัง ส่วน ส.อ.ท.จะนำข้อหารือกับ คสช. ไปหารือกับคณะกกรมการ ส.อ.ท. ในวันพรุ่งนี้

