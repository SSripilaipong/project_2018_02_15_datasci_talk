โบรกเกอร์ต่างวิเคราะห์ เชียร์หุ้นกลุ่มก่อสร้าง หวังเกิดการลงทุนโครงการใหม่ๆ หากจัดตั้งรัฐบาลเร็ว แต่ค้าปลีกกลุ่ม BIGC ยังซบเซา ลูกค้าชื้อเฉพาะของจำเป็นกดดันกำไร

กลุ่มที่น่าลงทุน คือ กลุ่มรับเหมาก่อสร้าง บล.โนมูระ พัฒนสิน ระบุในบทวิเคราะห์ฯว่า เก็งทางออกการเมือง แนะเก็งกำไรหุ้นที่ได้รับประโยชน์จากการเมืองผ่อนคลาย นำโดย กลุ่มรับเหมา  (STEC, STPI, TTCL, SYNTEC, CK)
ขณะที่ บล.ฟินันเซีย ไซรัส ระบุว่า ตลาดมองกลุ่มรับเหมาดีเกินไป หุ้นกลุ่มรับเหมาหลายตัวบวกแรงวานนี้ เพราะหวังว่าปัญหาการเมืองจะจบและได้รัฐบาลใหม่โดยเร็ว แต่เห็นเป็นเพียงการเก็งกำไรเท่านั้น เพราะการเลือกตั้งและจัดตั้งรัฐบาลใหม่น่าจะยังอยู่อีกไกล ถ้าเป็นรัฐบาลเฉพาะกิจหรือนายกฯคนกลาง ก็น่าจะมุ่งเน้นปฎิรูปมากกว่าจะริเริ่มประมูลโครงการลงทุนใหม่ ๆ กำไรในปีนี้จึงมาจากงานที่ประมูลไปแล้ว ซึ่งคาดกำไรจากการดำเนินงานปกติของกลุ่มรับเหมาจะลดลง 3% Y-Y (กำไรของ ITD ลดลงมากสุด -20%, CK ลดลง 5% มีเพียง STEC ที่เราคาดกำไรเพิ่ม 7%) อย่างไรก็ตาม หุ้นที่เราแนะนำ”ซื้อ”มี CK (ราคาเป้าหมาย 20 บาท) และ STEC (ราคาเป้าหมาย 21 บาท) โดยเฉพาะ CK ที่ราคาหุ้น laggard (มองหุ้นที่คนอื่นขาย) มากกว่า STEC
สมาคมนักวิเคราะห์มองว่า  BIGC  กำไรจะกลับมาเติบโตได้ แต่ยังต้องออกแรงอีกเยอะ เพราะผู้บริโภคยังคงประหยัดค่าใช้จ่าย เพราะสัญญาณทางเศรษฐกิจยังไม่มีแนวโน้มฟื้นตัว และดัชนีความ เชื่อมั่นผู้บริโภคเดือน มี.ค. 2557 อยู่ที่ระดับ 68.8 จุด ซึ่งเป็นระดับที่ต่ำพอสมควร เป็นผลมาจากพฤติกรรมของผู้บริโภคเลือกซื้อเฉพาะสินค้าที่จำเป็น จึงยังกดดันอัตราการทำกำไรของ BIGC อย่าง มีนัยสำคัญ ทั้งนี้นักวิเคราะห์ บล.ทรีนีตี้ แนะนำ “ขาย” BIGC ให้ราคาเป้าหมาย 189 บาท จากการแข่งขันสูงและยังไม่มีสัญญาณการฟื้นตัวของภาคการบริโภค ณ ปัจจุบันระดับ Forward PE อยู่ที่ 24.5 เท่า ระดับอัตราผลตอบแทนต่อเงินทุนหมุนเวียน (ROE) 16% และอัตราเงินปันผลเพียง 1.4%

MThai News
