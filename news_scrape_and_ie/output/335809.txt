การรถไฟฟ้าขนส่งมวลชน แก้ทีโออาร์เส้นทางรถไฟฟ้าบีทีเอสจากหมอชิต ถึงคูคต เวลาแก้ไข 15 วันประกวดราคาอีก 90วัน และพร้อมเปิดให้บริการสายสีม่วง บางใหญ่-บางซื่อ กลางปี 2559

น.ส.รัชนี ตรีพิพัฒน์กุล ประธานคณะกรรมการ การรถไฟฟ้าขนส่งมวลชนแห่งประเทศไทย (รฟม.) เปิดเผยถึงความคืบหน้าการดำเนินโครงการก่อสร้างรถไฟฟ้าสายสีเขียว ช่วงหมอชิต-สะพานใหม่ ระยะทางประมาณ 19 กิโลเมตร มูลค่า 5.8 หมื่นล้านบาท ที่ประชุมบอร์ด รฟท.ล่าสุด มีมติเห็นชอบให้มีการปรับแก้รายละเอียดร่างเงื่อนไขการประกวดราคา (ทีโออาร์) เกี่ยวกับหลักเกณฑ์การกำหนดคุณสมบัติและการให้คะแนน เพื่อให้เป็นมาตรฐานเดียวกันทั้ง 4 สัญญา และเป็นการเปิดกว้างมากยิ่งขึ้น ตามที่คณะกรรมการประกวดราคาโครงการฯเสนอ
น.ส.รัชนีกล่าวว่า ขั้นตอนต่อไปคณะกรรมการประกวดราคาฯจะมีการพิจารณาปรับแก้ไขรายละเอียดทีโออาร์ 15 วัน จากนั้นจะประกาศขายเอกสารประกวดราคารอบ 2 อีก 90 วัน เพื่อเปิดโอกาสให้ผู้ที่ยังไม่ได้ซื้อเอกสารในรอบแรกเข้าร่วมแข่งขันได้ คาดว่าจะใช้เวลาพิจารณาข้อเสนอ และประกาศผู้ได้รับคัดเลือก ประมาณปลายปี 2557 ซึ่งจะทำให้โครงการต้องล่าช้าออกไปอย่างน้อย 3 เดือน โดยการดำเนินงานทั้งหมดเพื่อความรอบคอบและเป็นธรรมไม่ปิดกั้นเอกชนรายใดรายหนึ่ง คาดว่าจะเริ่มก่อสร้างต้นปี 2558 และเปิดให้บริการปลายปี 2561 หรือต้นปี 2562
“แนวสายทางจะต่อเชื่อมกับรถไฟฟ้าบีทีเอสที่สถานีหมอชิต วิ่งไปตามเกาะกลางของถนนพหลโยธินข้ามทางยกระดับดอนเมืองโทลล์เวย์บริเวณห้าแยกลาดพร้าว ผ่านแยกรัชโยธิน แยกมหาวิทยาลัยเกษตรศาสตร์ไปจนถึงพหลโยธินซอย 66 แนวเส้นทางจะเบี่ยงออกไปด้านซ้าย ไปจนถึงอนุสาวรีย์หลักสี่แล้ววกกลับมาอยู่บนเกาะกลางถนนพหลโยธิน ตรงไปจนสิ้นสุดเขตกองทัพอากาศ แล้วเลี้ยวขวาตัดเข้าถนนลำลูกกาจนสิ้นสุดปลายทางที่คูคต บริเวณลำลูกกาคลอง 2 ” น.ส.รัชนีกล่าว
น.ส.รัชนีกล่าวว่า ได้รับการยืนยันจากบริษัทผู้จัดทำระบบรถไฟฟ้า ว่าจะสามารถส่งมอบโครงการรถไฟฟ้าสายสีม่วงช่วงบางใหญ่-บางซื่อ ให้ รฟม.ได้ก่อนกำหนดเป็นระยะเวลา 1 ปี หรือไม่เกินเดือนธันวาคม 2558 ซึ่งรฟม.จะใช้เวลาทดสอบ 6 เดือน ก่อนเปิดให้บริการประมาณกลางปี 2559 ได้แน่นอน
MThai News
