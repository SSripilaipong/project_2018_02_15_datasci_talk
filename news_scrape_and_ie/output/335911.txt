กทม.และรฟม.บรรลุแนวทางลดการเวนคืนที่ดิน เส้นทางรถไฟฟ้าสายสีน้ำเงินช่วงบางซื่อ-ท่าพระ ด้วยการปักเสาตอม่อที่อุโมงค์ลอดทางแยกไฟฉาย

นายภัทรุตม์ ทรรทรานนท์ รองผู้อำนวยการสำนักการโยธา กรุงเทพมหานคร (กทม.) กล่าว แนวทางการก่อสร้างรถไฟฟ้าสายสีน้ำเงินช่วงบางซื่อ-ท่าพระ ว่า เพื่อลดการเวนคืนที่ดินของประชาชนในการก่อสร้างรถไฟฟ้า กทม.เห็นชอบให้การรถไฟฟ้าขนส่งมวลชนแห่งประเทศไทย (รฟม.) ปักเสาตอม่อที่อุโมงค์ลอดทางแยกไฟฉาย ซึ่ง กทม.กำลังก่อสร้างอุโมงค์ โดยจะสร้างไปพร้อมกับการปักเสาตอม่อ 
ทั้งนี้ สำนักการโยธาต้องปรับแบบอุโมงค์ใหม่ ให้สามารถปักเสาตอม่อด้านผนัง เพื่อไม่ให้เสาตอม่อปักอยู่ตรงกลาง ขณะนี้อยู่ระหว่างเจรจากับผู้รับเหมาของ รฟม. เพื่อให้การทำงานเดินหน้าไปพร้อมกัน และ กทม.ต้องทำสัญญากับผู้รับเหมาใหม่ คาดว่าเร็วนี้ๆ จะเริ่มขุดอุโมงค์ และทางผู้รับเหมา รฟม.จะเริ่มปักเสาตอม่อ
การก่อสร้างรถไฟฟ้าช่วงแยกบางพลัดของ รฟม.มีประชาชนขอให้ กทม.พิจารณาแนวทางปักเสาตอม่อรถไฟฟ้าลงตรงกลางอุโมงค์ทางลอดเพื่อลดการเวนคืนที่ดิน ทั้งนี้ จากการหารือร่วมกับ รฟม.คงไม่สามารถทำได้ เพราะทางเทคนิคทำได้ยาก อาจไม่ปลอดภัยและต้องเสียช่องจราจรไป 1 ช่อง ซึ่งขณะนี้มี 3 ช่องจราจร จึงได้แจ้งและเจรจากับประชาชนในพื้นที่แล้ว
Mthai News
