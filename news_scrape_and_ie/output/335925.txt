กสท. เดินหน้าจัดระเบียบเนื้อหาการออกอากาศทีวี เพื่อให้เป็นไปตามประกาศคณะรักษาความสงบแห่งชาติ

พ.อ.นที ศุกลรัตน์ ประธานคณะกรรมการกิจการกระจายเสียงและกิจการโทรทัศน์ (กสท.) เผยว่า ได้เรียกผู้ให้บริการโครงข่ายทีวี และ ช่องรายการทั้งหมด ทำความเข้าใจในการออกอากาศภายใต้ประกาศของคณะรักษาความสงบแห่งชาติ (คสช.) เบื้องต้น ผู้ที่สามารถออกอากาศได้นอกเหนือจาก 6 ช่องฟรีทีวีเดิม และ 23 ช่องทีวีดิจิตอล คือ ผู้ให้บริการแบบบอกรับสมาชิก(เพย์ทีวี) 9 ราย คือ จีเอ็มเอ็มแซด เคมาสเตอร์ เครือ อาร์เอส ทรูวิชั่นส์ เจริญเคเบิลทีวี ทีโอที เอ็มเอสเอส ลิเนียร์เคเบิล และ ดีทีวี และช่องรายการแบบบอกรับสมาชิกที่ปัจจุบันมีจำนวน 274 ช่องรายการ
ขณะที่ในวันพรุ่งนี้(27 พฤษภาคม) จะเรียกผู้ให้บริการโครงข่ายที่ไม่ได้ระบุประเภทชัดเจน อาทิ ดาวเทียมพีเอสไอ และรายอื่นๆ มากำหนดประเภทให้ชัดเจนว่าเป็นแบบบอกรับสมาชิก หรือ แบบฟรีทูแอร์ เพื่อให้การออกอากาศไม่ขัดต่อประกาศของคณะรักษาความสงบแห่งชาติ
นอกจากนี้ ยังห้ามทรูวิชั่นส์ และ ซีทีเอช ออกอากาศช่อง 3 บนกล่องทีวี อีกด้วย หลังจากที่ช่อง 3 ได้สิ้นสุดการทำหน้าที่เป็นผู้ประกอบกิจการโทรทัศน์ที่เป็นการทั่วไปตามประกาศ เรื่อง หลักเกณฑ์การเผยแพร่โทรทัศน์ที่ให้บริการเป็นการทั่วไป (มัสต์แครี่) ตั้งแต่วันที่ 25 พฤษภาคม ที่ผ่านมา ซึ่งหากยังออกอากาศอยู่จะถือว่ามีความผิด
MThai News
