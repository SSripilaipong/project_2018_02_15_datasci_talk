ธ.ก.ส.ทยอยจ่ายเงินจำนำข้าวงวดแรก 4 หมื่นล้าน ตามลำดับรายชื่อการขึ้นทะเบียน วอนชาวนาสบายใจได้เงินครบแน่นอน หลัง คสช.ไฟเขียวกู้เงินสถาบันการเงิน คาดไม่เกิน 22 มิ.ย.นี้

นายสมศักดิ์ กังธีระวัฒน์ รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) กล่าวถึงการนำร่องจ่ายเงินโครงการรับจำนำข้าวเปลือกปีการผลิต 2556/2557 ที่ค้างให้กับเกษตรกรผู้ปลูกข้าว ว่า ขณะนี้เงินงวดแรกกว่า 40,000 ล้านบาท ได้ส่งกระจายไปยัง ธ.ก.ส. แต่ละสาขาในจังหวัดเรียบร้อยตามสัดส่วนยอดคงค้าง โดยพื้นที่ใดมียอดค้างมากก็จัดสรรงบลงมาก ซึ่ง ธ.ก.ส.จะจ่ายเงินให้กับเกษตรกรที่รอรับเงินจำนำข้าวกว่า 800,000 ราย วงเงินกว่า 92,000 ล้านบาท โดยทยอยจ่ายตามที่ขึ้นทะเบียนไว้ก่อนหน้านี้ ซึ่งเกษตรกรที่ขึ้นทะเบียนไว้แล้วสามารถตรวจสอบลำดับรายชื่อได้ตามประกาศที่ติดไว้ ณ ธ.ก.ส. สาขาแต่ละพื้นที่ หรือสอบถามได้ที่คอลเซ็นเตอร์ 02-555-0555
“ขอให้พี่น้องเกษตรกรสบายใจว่า ได้รับเงินครบถ้วนทุกราย เพราะเงินที่นำมาจ่ายนี้ผ่านการอนุมัติจากคณะรักษาความสงบแห่งชาติ (คสช.) ให้กระทรวงการคลังกู้เงินจากสถาบันการเงินอย่างถูกต้อง จึงเชื่อว่าเงินจะถึงมือเกษตรกรทุกรายที่ร่วมโครงการรับจำนำข้าวเปลือกปีการผลิต 2556/2557 ช้าสุดไม่เกินวันที่ 22 มิ.ย.นี้ ” นายสมศักดิ์กล่าว
Mthai News
