คสช.-กสทช.-ไอซีที ผนึกกำลังตั้งศูนย์ตรวจสอบเนื้อหาเว็บไซต์ที่ไม่เหมาะสม 3 แห่ง ทำหน้าที่ปิดกั้นเว็บไซต์ที่มีเนื้อหาปลุกปั่น ยั่วยุ และหมิ่นสถาบัน

นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ(กสทช.)  เปิดเผยว่า กสทช.ได้ประชุมหารือกับคณะทำงานของคณะรักษาความสงบแห่งชาติ (คสช.) และผู้ให้บริการวงจรเชื่อมต่ออินเทอร์เน็ตต่างประเทศ(อินเตอร์ เนชันนัล เกตเวย์) จำนวน 15 ราย เพื่อขอความร่วมมือเกี่ยวกับตรวจสอบเนื้อหาผ่านอินเทอร์เน็ตอย่างจริงจัง
คณะทำงานคสช.จะตั้งศูนย์ตรวจสอบการให้บริการอินเทอร์เน็ต โดยจะมีศูนย์กลางการทำงาน 3 แห่ง คือ 1.กองบัญชาการกองทัพบก (บก.ทบ.) โดยคณะทำงาน คสช.ได้ขอความร่วมมือจากผู้ให้บริการทั้ง 15 ราย ส่งเจ้าหน้าที่เข้าร่วมทำงานกับคณะทำงาน จนถึงเวลา 20.00 น.  2.สำนักงาน กสทช.ตั้งทีมงานเพื่อร่วมตรวจสอบเนื้อหาเว็บไซต์ที่ไม่เหมาะสมที่สำนักงาน กสทช. และ 3.กระทรวงเทคโนโลยีสารสนเทศและการสื่อสาร (ไอซีที) ทำหน้าที่ปิดกั้นเว็บไซต์ที่มีเนื้อหาปลุกปั่น ยั่วยุ และหมิ่นสถาบัน ซึ่งการร่วมกันทำงานครั้งนี้ เชื่อว่าจะปิดกั้นเว็บไซต์ที่ไม่เหมาะสมได้
MThai News
