ผู้ว่าการ ททท. วอน คสช.ทบทวนเคอร์ฟิวใหม่ ยกเว้นพื้นที่ท่องเที่ยว เชื่อไม่มีปัญหากระทบมั่นคง ร้องอย่าย้ายสังกัดไปอยู่ฝ่ายเศรษฐกิจ มั่นใจประสบความสำเร็จแน่

นายธวัชชัย อรัญญิก ผู้ว่าการการท่องเที่ยวแห่งประเทศไทย (ททท.) เปิดเผยว่า จะมีการหารือร่วมกับกระทรวงการท่องเที่ยวและกีฬา และหน่วยงานท่องเที่ยวที่เกี่ยวข้อง เพื่อขอให้คณะรักษาความสงบแห่งชาติ (คสช.) พิจารณาขยายเวลาการห้ามออกจากเคหสถานเวลาค่ำคืน (เคอร์ฟิว) เพื่อให้นักท่องเที่ยวสามารถเที่ยวได้ตามปกติ โดยเฉพาะพื้นที่ท่องเที่ยว คาดว่าพื้นที่ดังกล่าวไม่น่าจะมีปัญหาทางการเมือง หรือกระทบต่อความมั่นคง
“ขอให้ คสช.พิจารณาย้ายกระทรวงการท่องเที่ยวและกีฬาที่สังกัดจากฝ่ายสังคมและจิตวิทยา ไปอยู่ภายใต้การดูแลของฝ่ายเศรษฐกิจ เนื่องจากมองว่ากระทรวงฯ และททท.ทำงานร่วมกับภาคธุรกิจท่องเที่ยวและเกี่ยวเนื่องกับเศรษฐกิจมาโดยตลอด หากได้อยู่ฝ่ายเดียวกับภาคท่องเที่ยวเอกชนจะทำให้การประสานงานประสบความสำเร็จและขับเคลื่อนได้ดีมากขึ้น” นายธวัชชัย กล่าว
นอกจากนี้การจัดงาน ไทยแลนด์ ทราเวลมาร์ท พลัส (ทีทีเอ็ม) ระหว่างวันที่ 4-6 มิถุนายน ซึ่งเป็นงานใหญ่ประจำปีด้านการท่องเที่ยวของไทย ยังมีการจัดงานตามแผนงานเดิม โดยปีนี้จะชี้แจงให้กับทั้งผู้ซื้อและผู้ขายจากต่างประเทศได้ทราบข้อเท็จจริงของเหตุการณ์ปัจจุบันของประเทศไทยในขณะนี้ว่าจะยังเที่ยวได้เป็นปกติ
Mthai News
