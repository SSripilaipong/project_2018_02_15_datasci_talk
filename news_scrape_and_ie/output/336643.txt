ที่ประชุม 7 องค์กรภาคเอกชน มีมติให้แต่ละองค์กรจัดทำแผนฟื้นฟู ศก. นัดถกอีกครั้งสัปดาห์หน้า ก่อนเสนอ คสช.หอการค้าไทย มั่นใจจีดีพีปีนี้จะกลับมาโตได้มากกว่า 2%

นายอิสระ ว่องกุศลกิจ ประธานกรรมการหอการค้าไทย กล่าวว่า ที่ประชุมร่วม 7 องค์กรภาคธุรกิจประกอบด้วย สภาหอการค้าแห่งประเทศไทย สภาอุตสาหกรรมแห่งประเทศไทย สมาคมธนาคารไทย สภาธุรกิจท่องเที่ยวแห่งประเทศไทย สภาธุรกิจตลาดทุนไทย ตลาดหลักทรัพย์แห่งประเทศไทย และสมาคมบริษัทจดทะเบียนไทย เพื่อกำหนดแผนปฏิรูปโครงสร้างเศรษฐกิจ ในการเสนอต่อคณะรักษาความสงบแห่งชาติ (คสช.)ได้มีมติ ให้แต่ละองค์กรกลับไปจัดทำแผนในการฟื้นฟูเศรษฐกิจและสร้างความเชื่อมั่นกลับคืนสู่ประเทศ ด้วยการรวบรวมแนวคิดและมาตรการต่างๆ ทั้งแผนระยะสั้น และแผนระยะยาวที่จะช่วยเสริมสร้างขีดความสามารถในการแข่งขันของประเทศไทย ให้สามารถแข่งขันในเวทีโลกได้
ทั้งนี้คาดว่าจะใช้เวลาประมาณ 1 สัปดาห์ ก่อนที่จะกลับมาหารือกันอีกครั้งในสัปดาห์หน้า เพื่อให้ได้ข้อสรุป เป็นมาตรการในภาพรวมของ 7 องค์กร และเตรียมนำเสนอต่อคณะรักษาความสงบแห่งชาติ (คสช.) ต่อไป แต่ขณะนี้ภาคเอกชนเริ่มมีความมั่นใจเพิ่มขึ้นในเบื้องต้น โดยเฉพาะประเด็นผู้ที่จะเข้ามาบริหารประเทศ และสามารถขับเคลื่อนเศรษฐกิจให้เดินหน้าต่อไปได้ มองว่ามีโอกาสที่เศรษฐกิจไทยในปีนี้จะเติบโตได้มากกว่า 2% แต่สถานการณ์ในระยะยาวคงยังไม่สามารถประเมินได้ในขณะนี้
ขณะที่ นายสุพันธ์ มงคลสุธี ประธานสภาอุตสาหกรรมแห่งประเทศไทย (ส.อ.ท.) กล่าวว่า แนวทางการปฏิรูปและพัฒนาเศรษฐกิจระยะสั้นและระยะยาว ซึ่งวางกรอบไว้ 7 ด้าน เพื่อให้แต่ละองค์กรไปหาแนวทางดำเนินการเพื่อการฟื้นฟูเศรษฐกิจในแต่ละด้าน ประกอบด้วย 1. การเพิ่มขีดความสามารถในการแข่งขัน 2. การลงทุนของภาครัฐและเอกชน 3. การศึกษาและนวัตกรรม 4. ด้านสังคมและการลดความเหลื่อมล้ำ 5. ธรรมาภิบาล 6. การพัฒนากฎระเบียบของภาครัฐ และ 7. โครงสร้างใหม่ในการพัฒนาเศรษฐกิจไทย
อย่างไรก็ตาม คสช. ควรเร่งแก้ปัญหาเร่งด่วน ในการสร้างความเชื่อมั่นกับนักลงทุนต่างประเทศให้กลับมาโดยเร็ว ซึ่งทาง ส.อ.ท. เตรียมหารือกับสภาหอการค้าต่างประเทศ เพื่อยืนยันว่าภาคอุตสาหกรรมไทย พร้อมที่จะจัดส่งสินค้าตามคำสั่งซื้อได้ตามปกติ จะทำให้นักลงทุนต่างชาติเกิดความเชื่อมั่นในการสั่งซื้อสินค้าไทยต่อไป

MThai News
