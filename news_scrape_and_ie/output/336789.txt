คปภ.ยืนยัยบริษัทประกันต้องจ่ายสินไหมตามปกติ หากรถชนช่วงเคอร์ฟิวและไม่จงใจฝ่าฝืนคำสั่งคสช. ด้านวิริยะประกันภัยยืนยันจ่ายเคลมสินไหมรถยนต์ตามปกติ
นายประเวช องอาจสิทธิกุล เลขาธิการคณะกรรมการกำกับและส่งเสริมการประกอบธุรกิจประกันภัย(คปภ.) เปิดเผยว่า ได้หารือร่วมกับผู้ประกอบธุรกิจประกันวินาศภัยเกี่ยวกับแนวทางการดำเนินการกรณีที่รถยนต์หรือยานพาหนะอื่นๆ ประสบอุบัติเหตุในช่วงเวลาประกาศเคอร์ฟิว(22.00-05.00 น.)ของคณะรักษาความสงบแห่งชาติ(คสช.)ว่า แนวทางการพิจารณาจ่ายค่าสินไหมจะแบ่งเป็น 2 แนวทาง ได้แก่
1.บริษัทประกันจะไม่คุ้มครองกรณีที่ผู้ทำประกันมีเจตนา หรือจงใจขับขี่ยานพาหนะเพื่อฝ่าฝืนประกาศเคอร์ฟิวดังกล่าว หรือไปร่วมทำผิดกฎหมาย เช่น ร่วมชุมนุม จนมีผลทำให้ยานพาหนะได้รับความเสียหาย โดยในส่วนนี้ต้องมีการพิจารณาตามเงื่อนไขกรมธรรม์ด้วย
2.กรณีที่ผู้ทำประกันได้ขับขี่ยานพาหนะในลักษณะการดำเนินชีวิตปกติ เช่น การไปทำงาน หรือทำธุระต่างๆ โดยไม่มีเจตนาทำผิดกฎหมายแต่เกิดอุบัติเหตุขึ้น ในส่วนนี้ผู้ทำประกันจะยังได้รับความคุ้มครองตามกรมธรรม์ปกติ แม้ว่าจะอยู่ในช่วงเคอร์ฟิวก็ตาม
นายนที ไชยกาล ผู้ช่วยผู้จัดการฝ่ายสินไหมทดแทน บริษัท วิริยะประกันภัย กล่าวว่า บริษัทยืนยันว่ายังคงให้บริการจ่ายเคลมสินไหมรถยนต์ตามปกติ แม้ว่ารถคนนั้นจะเกิดเหตุหลังประกาศเคอร์ฟิวก็ตาม เพราะตามเงื่อนไขการรับประกันนั้น จะยกเว้นจ่ายสินไหมได้ก็ต่อเมื่อมีสงครามกลางเมืองหรือเกิดจลาจลขึ้นเท่านั้น ซึ่งสถานการณ์ในขณะนี้ยังไม่ถึงขั้นนั้น ดังนั้น การให้บริการทุกอย่างยังคงเป็นปกติ ไม่ได้มีข้อยกเว้นอะไรทั้งสิ้น “จะมีประกาศเคอร์ฟิวหรือไม่มีเคอร์ฟิว ก็ไม่มีผลอะไร เพราะรถทุกคันยังเคลมสินไหมได้เป็นปกติ บริษัทประกันไม่สามารถปฏิเสธลูกค้าได้”นาย นที กล่าว

MThai News

