“ประจิน จั่นตอง” สั่ง ปรับบอร์ดบริหารของรัฐวิสาหกิจ คาด กรุงไทย-ออมสิน-บินไทย-การท่าอากาศยาน ถูกเปลี่ยนก่อน

นายรังสรรค์ ศรีวรศาสตร์ ปลัดกระทรวงการคลังปฏิบัติหน้าที่ รมว.คลัง เปิดเผยว่า พล.อ.อ.ประจิน จั่นตอง ผบ.ทอ. รองหัวหน้าคณะรักษาความสงบแห่งชาติ (คสช.) หัวหน้าฝ่ายเศรษฐกิจ คสช. ได้ ให้นโยบายกระทรวงการคลังในเรื่องการปรับปรุงประสิทธิภาพรัฐวิสาหกิจ (รสก.) โดยให้พิจารณาเปลี่ยนคณะกรรมการ (บอร์ด) ของ รสก.ต่างๆ ให้มีความเหมาะสมมากขึ้น เพราะที่ผ่านมามี กรรมการ มานั่งในบอร์ด รสก.ด้วยเหตุผลที่ไม่ชัดเจน นอกจากนี้ ในวันที่ 31 พ.ค. พล.อ.อ.ประจิน ได้สั่งการให้เรียกผู้บริหาร รสก.ทั้งหมดไปหารือ ซึ่งปลัดกระทรวงการคลังและผู้บริหารคณะกรรมการนโยบายรัฐวิสาหกิจ (สคร.) ที่เป็นผู้ดูแลกำกับ รสก.ทั้งหมดจะต้องเข้าร่วมประชุมด้วย
นายรังสรรค์ กล่าวว่า ข่าวลือการปรับเปลี่ยนคณะกรรมการบริษัท ปตท. ที่ลือกันมาหลายวันแล้วในโซเชียลมีเดีย ยังไม่มีการเปลี่ยนแปลงอะไร เพราะ ปตท.เป็นบริษัทจดทะเบียนในตลาดหลักทรัพย์ การเปลี่ยนบอร์ดบริษัทเป็นอำนาจของผู้ถือหุ้น ถึงแม้ว่ากระทรวงการคลังจะเป็นผู้ถือหุ้นใหญ่ แต่ก็ต้องเรียกประชุมผู้ถือหุ้นก่อน ขณะนี้ยังไม่ได้รับสัญญาณจาก คสช.ให้ปรับเปลี่ยนกรรมการ ปตท. ในเวลานี้
แหล่งข่าวจากกระทรวงการคลัง เผยว่า คสช.ได้สั่งให้กระทรวงการคลังทำรายละเอียดผู้ที่เป็นคณะกรรมการใน รสก.ทั้งหมดทุกแห่งให้ คสช. รับรู้ โดยให้ระบุว่ากรรมการแต่ละคนเป็นใครมีประวัติการศึกษาและประสบการณ์ทำงานอย่างไร ได้รับการแต่งตั้งจากรัฐบาลไหนให้เข้าเป็นกรรมการในหน่วยงานนั้นๆ หรือใครเป็นผู้แต่งตั้งเข้าไปเป็นกรรมการ ทั้งนี้ทางกระทรวงการคลังได้ส่งรายละเอียดบอร์ด รสก.ทุกแห่งให้ คสช.แล้ว แต่ถูกตีกลับมาให้ทำใหม่ โดยให้โยงใยความสัมพันธ์ของกรรมการแต่ละคนกับคนในรัฐบาลนั้นๆ เพื่อดูความสัมพันธ์ของกรรมการ รสก.กับนักการเมือง
“ที่ผ่านมารัฐวิสาหกิจกลายเป็นแหล่งแสวงหาผลประโยชน์ ยังใช้เป็นการให้รางวัลกับคนใกล้ชิดหากจะต้องเปลี่ยนแปลงบอร์ดรัฐวิสาหกิจ คาดว่าคงจะต้องถูกเปลี่ยนทุกหน่วยงาน และ คสช. สามารถที่จะสั่งเปลี่ยนได้เลย แล้วเรียกประชุมผู้ถือหุ้นแจ้งให้ทราบใน|ภายหลังได้ สำหรับบอร์ด รสก.ที่คาดว่าจะถูกเปลี่ยนเป็นอันดับต้นๆ คือ ธนาคารกรุงไทย ธนาคารออมสิน บริษัท การบินไทย และบริษัทท่าอากาศยานไทย (ทอท.)”
MThai news
