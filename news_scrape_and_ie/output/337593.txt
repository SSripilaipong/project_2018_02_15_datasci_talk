หลังกระแสข่าวล้างบางบอร์ดรัฐวิสหกิจ ปธ.บอร์ดรฟท. -ทีโอที และกรรมการ กสท. ยอมรับพร้อมตอบสนองนโยบาย ด้านปตท.แจงต้องหารือ คสช.ก่อน


ปานปรีย์ พหิทธานุกร
นายปานปรีย์ พหิทธานุกร ประธานกรรมการ บริษัท ปตท. จำกัด (มหาชน) กล่าวว่าในการประชุมหารือกับพล.อ.อ.ประจิน จั่นตอง ในวันที่ 31 พ.ค. นี้ ฝ่ายบริหารจะต้องเตรียมนโยบายสำคัญที่ ปตท.จะดำเนินการ ไปรายงานให้ที่ประชุมทราบ ส่วนกระแสข่าวที่จะพิจารณาปรับโยกย้ายผู้บริหารนั้น มองว่าเป็นเพียงกระแสข่าวลือ ที่หลายฝ่ายคาดว่า เมื่อมีการเรียกประชุมของฝ่าย คสช.กับรัฐวิสาหกิจ ก็จะต้องเป็นวาระปลดตำแหน่ง หรือโยกย้าย แต่ข้อเท็จจริงเป็นเพียงการหารือภาพรวมการทำงาน นโยบายที่จะขับเคลื่อนที่จะส่งผลต่อเศรษฐกิจในภาพรวมมากกว่า ตนก็ยังทำงานตามปกติ ไม่ได้ หารือเรื่องนี้กับ คสช.แต่อย่างใด
ขณะที่นายบุญสม เลิศหิรัญวงศ์ ประธานกรรมการการรถไฟแห่งประเทศไทย (รฟท.) กล่าวว่ายังไม่ทราบเรื่องที่ พล.อ.อ.ประจินจะเชิญตัวแทนหน่วยงานรัฐวิสาหกิจทั้งหมดเข้าหารือร่วมกันในวันที่ 31 พ.ค. ส่วนที่มีกระแสข่าวว่าคสช.อาจจะปรับเปลี่ยนตัวประธานกรรมการรัฐวิสาหกิจใหม่ เพื่อให้การบริหารงานเป็นไปในทิศทางที่สอดคล้องกับแนวนโยบายการบริหารงานของคสช.นั้น หากคสช.ขอให้เปลี่ยนตัวประธานบอร์ดรฟท. ก็พร้อมที่จะทำตาม พร้อมรับความเปลี่ยน แปลง เพราะการทำงานที่ผ่านมาไม่เคยยึดติดอยู่กับตำแหน่งแต่งอย่างใด
ส่วนนายยงยุทธ วัฒนสินธิ์ กรรมการและกรรมการผู้จัดการใหญ่ บริษัท ทีโอที จำกัด (มหาชน) กล่าวว่า ยังไม่ได้รับแจ้งจากคสช.ที่จะเรียกบอร์ดเข้าพบแต่อย่างใด และทั้งบอร์ดก็ยังไม่ทราบเรื่องเลย ในขณะนี้ หากคสช.มี คำสั่งใดๆ ออกมาทางบอร์ดพร้อมยอมรับ รวมทั้งการเปลี่ยนแปลงบอร์ดบริษัทด้วย และถ้ามีการเปลี่ยนแปลงจริงก็สามารถจัดตั้งบอร์ดชุดใหม่ และก็พร้อมทำตามทุกอย่าง

Mthai news



