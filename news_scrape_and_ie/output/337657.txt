กระทรวงพาณิชย์ เผย ยังไม่พบกระแสต่อต้านสินค้าไทยในต่างประเทศ เชื่อส่งออกผ่านจุดต่ำสุดไปแล้ว

นางนันทวัลย์ ศกุนตนาค อธิบดีกรมส่งเสริมการค้าระหว่างประเทศ กระทรวงพาณิชย์ กล่าวถึงกระแสการต่อต้านสินค้าไทยในต่างประเทศ หลังเกิดการยึดอำนาจบริหารของคณะรักษาความสงบแห่งชาติ หรือ คสช.ว่า ยังคงไม่มีกระแสดังกล่าว โดยการเมืองในไทยไม่ได้มีผลกระทบต่อการค้าและการส่งออกและไม่อยากให้นำประเด็นการเมืองมาเป็นกระแส เนื่องจากเวลานี้ ประเทศไทยยังทำการค้าได้ตามปกติ
ในขณะที่สำนักงานสารสนเทศและดัชนีเศรษฐกิจการค้า สำนักงานนโยบายและยุทธศาสตร์การค้า กระทรวงพาณิชย์รายงานว่า จากการสำรวจดัชนีคำสั่งซื้อใหม่เดือนพฤษภาคม พบว่า ดัชนีมีค่าเท่ากับร้อยละ 56.7 เพิ่มขึ้นจากเดือนเมษายน ซึ่งผู้ประกอบการระบุมีคำสั่งซื้อล่วงหน้าเพิ่ม ได้แก่ ยานพาหนะ อุปกรณ์และส่วนประกอบ เม็ดพลาสติกและผลิตภัณฑ์พลาสติก เคมีภัณฑ์ สิ่งทอ อาหารทะเลแช่แข็งและเครื่องอิเทคทรอนิกส์ เป็นต้น ซึ่งสะท้อนให้เห็นว่าการส่งออกไทย ผ่านจุดต่ำสุดไปแล้ว

MThai News
