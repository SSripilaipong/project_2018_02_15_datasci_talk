ราคาทองคำวันนี้ (29 พ.ค.)ทองแท่งขายออกบาทละ 19,500 บาท ทองรูปพรรณขายออกบาทละ 19,900 บาท ปรับลดลง 100 บาท    ขณะเดียวกันทองคำตลาดนิวยอร์กปิดร่วง ลง 6.2 ดอลลาร์

สมาคมค้าทองคำรายงานราคาทอง 96.5% ประจำวันที่ 29 พ.ค. 2557 เวลา 09:31 น. (ครั้งที่ 1) ทองคำแท่งรับซื้อคืนบาทละ 19,400 บาท ขายออก 19,500 บาท ทองรูปพรรณรับซื้อคืนบาทละ 19,116.76 บาท ขายออก 19,900 บาท ปรับลดลง 100 บาท
ด้านสัญญาทองคำตลาดนิวยอร์กปิดร่วงลงเมื่อคืนนี้ (28 พฤษภาคม 2557) ทองคำตลาด COMEX (Commodity Exchange) ส่งมอบเดือนมิ.ย.ร่วงลง 6.2 ดอลลาร์ หรือ 0.49% ปิดที่ 1259.3 ดอลลาร์/ออนซ์
นักวิเคราะห์กล่าวว่า สัญญาทองคำร่วงลงเนื่องจากแรงขายทางเทคนิค นอกจากนี้ นักลงทุนเทขายทองซึ่งเป็นสินทรัพย์ปลอดภัย เนื่องจากมีมุมมองบวกว่า การเลือกตั้งประธานาธิบดียูเครนเมื่อวันอาทิตย์ที่ผ่านมาอาจช่วยบรรเทาสถานการณ์ตึงเครียดระหว่างยูเครนและรัสเซียได้
ทั้งนี้ มีการคาดการณ์ว่า สัญญาทองคำมีแนวโน้มร่วงลงไปแตะกรอบ 1,180 – 1,200 ดอลลาร์/ออนซ์ ขณะที่เทรดเดอร์จับตาดูการประมาณการครั้งที่ 2 ของผลิตภัณฑ์มวลรวมภายในประเทศ (จีดีพี) ประจำไตรมาสแรกของสหรัฐในวันพฤหัสบดีนี้ หลังจากที่การประมาณการครั้งแรกระบุว่า จีดีพีไตรมาสแรกขยายตัวเพียง 0.1% ซึ่งต่ำสุดนับตั้งแต่ไตรมาส 4/2555 และต่ำกว่าที่นักวิเคราะห์คาดว่าจะขยายตัวราว 1.1%
MThai News
