วันที่ 29พ.ค.57  พล.อ.ประยุทธ์ จันทร์โอชา ผู้บัญชาการทหารบก (ผบ.ทบ.) ในฐานะหัวหน้า คสช. ได้ประชุมร่วมกับหัวหน้าส่วนราชการทั่วประเทศ เน้นให้หัวหน้าส่วนราชการ เร่งดำเนินงานตามนโยบายที่ได้มอบหมาย ตามแนวนโยบายบริหารราชการแผ่นดินใน 3 ระยะ คือ
ระยะที่ 1 คือ การใช้อำนาจบริหารราชการแผ่นดิน ขับเคลื่อนระบบราชการตามปกติ ควบคู่กับการบังคับใช้กฎหมายพิเศษ เพื่อสร้างความปรองดองใช้เวลา 2-3  เดือน 
ระยะที่ 2 คือ การเข้าสู่ระบบสภาปฏิรูป และสภานิติบัญญัติ ใช้เวลา 1 ปี 
ระยะที่ 3 คือ การนำไปสู่ระบบประชาธิปไตยที่สมบูรณ์แบบ โดยเข้าสู่ระบบการเลือกตั้ง
……………………..
นโยบายเร่งด่วนด้านเศรษฐกิจ
วันที่ 25 พ.ค.2557 คณะรักษาความสงบแห่งชาติ (คสช.)ประกาศนโยบายทางด้านเศรษฐกิจหลายระยะ โดยระยะเร่งด่วนทางด้านเศรษฐกิจคือแก้ไขปัญหาหนี้ค้างชำระแก่ชาวนาในโครงการจำนำข้าว เร่งแก้ไขปัญหาการขอใบอนุญาตโรงงานอุตสาหกรรมที่ล่าช้า

ทั้งนี้เพื่อเป็นการกระตุ้นเศรษฐกิจและการลงทุนเร่งการเบิกจ่ายงบลงทุนปี 2557 ที่ยังค้างอยู่จำนวนประมาณ 7 พันล้านบาท พร้อมทั้งเริ่มกระบวนการลงทุนในระบบโครงสร้างพื้นฐานที่จำเป็น เช่น ระบบรถไฟรางคู่ และรถไฟฟ้าสายต่าง ๆ ในเขต กทม.และปริมาณฑล ที่สำคัญคือเร่งจัดทำงบประมาณรายจ่ายปี 2558 ให้แล้วเสร็จก่อนเดือนกันยายนนี้ เพื่อให้ทันเบิกใช้วันแรกของปีงบ คือ 1 ตุลาคม 2557
ส่วนนโยบายที่ต้องทำควบคู่ไปกับนโยบายเร่งด่วน 1.ลดความเหลื่อมล้ำทางสังคมและขจัดปัญหาการทุจริต 2.ปฏิรูปโครงสร้างภาษีอย่างเป็นธรรม 3.ทบทวนโครงสร้างภาษีเงินได้บุคคลธรรมดา โดยเน้นให้มีการจัดเก็บภาษีจากคนที่มีรายได้สูงมากขึ้น และดึงผู้มีรายได้เข้ามาในระบบมากขึ้น
4.ส่งเสริมการค้าชายแดน ผ่านการจัดตั้งเขตเศรษฐกิจพิเศษ 5.ส่งเสริมและพัฒนาสินค้าขั้นกลางและขั้นปลายเพื่อการส่งออกให้มากขึ้น 6.ทบทวนกองทุนนอกงบประมาณต่าง ๆ เช่น กองทุนหมู่บ้าน กองทุนสตรี โดยหากเป็นกองทุนที่ไม่เป็นประโยชน์ก็พร้อมที่จะทบทวน และ 7.ส่งเสริมให้มีการดูแลเกษตรกรชาวนาอย่างเป็นระบบ

ทั้งนี้คสช.ยังได้กำหนดโรดแมปด้านเศรษฐกิจประกอบด้วย 1.จะเน้นการบริหารระบบเศรษฐกิจแบบเสรีซึ่งจะขับเคลื่อนเศรษฐกิจโดยภาคเอกชนเป็นหลัก 2.ให้การเคลื่อนย้ายเงินทุนเป็นไปอย่างเสรี 3.ส่งเสริมนโยบายการค้าเสรี
4.ลดบทบาทรัฐวิสาหกิจที่ภาคเอกชนสามารถดำเนินการได้ 5.ขจัดอุปสรรคการค้าต่างประเทศให้คล่องตัว และ คสช.เสนอให้มีการจัดตั้งคณะทำงานขึ้นมาหนึ่งชุดเพื่อเตรียมพร้อมรับมือกับประชาคมเศรษฐกิจอาเซียน (เออีซี)
6.ส่งเสริมการลงทุนจากต่างประเทศและสนับสนุนการลงทุนในต่างประเทศ 7.สนับสนุนการลงทุนระบบโครงสร้างพื้นฐานด้านคมนาคมโดยเฉพาะในส่วนที่ประชาชนไม่มีความสงสัย ส่วนที่ยังสงสัยให้มีการศึกษาโดยละเอียด
8.ไม่ก่อหนี้เกินตัวและรักษาวินัยการคลัง 9.ขจัดความไม่เป็นธรรมในระบบพ่อค้าคนกลาง และ 10.แก้ไขปัญหาแรงงานอย่างบูรณาการ
MThai News
