ธอส.แจงนักลงทุนเตรียมออกพันธบัตร วงเงิน 8,000 ล้านบาท อายุ 3-4 ปี เพื่อระดมทุนก่อนปล่อยสินเชื่อให้ผู้ซื้อที่อยู่อาศัย เริ่มเสนอขาย มิ.ย.นี้

นายวิกิต ขจรณรงค์วณิช รองกรรมการผู้จัดการ ธนาคารอาคารสงเคราะห์ (ธอส.) แถลงข่าวชี้แจงข้อมูลต่อสถาบันการเงิน นักลงทุนสถาบัน เพื่อระดมทุนรองรับการปล่อยสินเชื่อให้ผู้ซื้อที่อยู่อาศัย หลังจากได้รับการจัดอันดับความน่าเชื่อถือจากมูดี้ส์ฯ Baa1 และมีแนวโน้มเสถียรภาพ จึงได้เตรียมออกพันธบัตรอายุ 3, 4 ปี วงเงิน 8,000 ล้านบาท เริ่มเปิดจองในต้นเดือนมิถุนายน ออกขายให้กับนักลงทุนสถาบัน โดยกระทรวงการคลังไม่ค้ำประกัน
สำหรับผลประกอบการของ ธอส.ในปี 2556 ได้ปล่อยสินเชื่อใหม่ 126,839 ล้านบาท มีกำไรสุทธิ 8,188 ล้านบาท ยอดสินเชื่อคงค้าง 736,467 ล้านบาท มียอดหนี้ไม่ก่อให้เกิดรายได้ 6.09% ส่วนในปี 2557 มีเป้าหมายปล่อยสินเชื่อใหม่ประมาณ 130,000 ล้านบาท โดยเฉพาะสินเชื่อรองรับรายย่อย

MThai News
