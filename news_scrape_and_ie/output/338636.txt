“ศรีรัตน์ รัษฐปานะ” แจงคสช. เรื่องเร่งด่วนดูแลค่าครองชีพและราคาข้าวเปลือก ส่วนการระบายข้าว ขอเวลาและความชัดเจนจาก คสช .พร้อมผลักดันการส่ออกของสินค้าไทย

นางศรีรัตน์ รัษฐปานะ ปลัดกระทรวงพาณิชย์ เผยกระทรวงพาณิชย์ได้เสนอเรื่องเร่งด่วนแก่ พล.อ.ฉัตรชัย สาริกัลยะ ผู้ช่วยผู้บัญชาการทหารบก รองหัวหน้าฝ่ายเศรษฐกิจ คสช.โดยเฉพาะปัญหาค่าครองชีพของประชาชน ซึ่งจะดูแลราคาสินค้า และหาทางลดค่าครองชีพ โดยการดูแลราคาข้าวเปลือก ขณะนี้อยู่ระหว่างการจัดทำแผน ซึ่งยังไม่ได้ข้อสรุปว่าจะใช้แนวทางใด แต่จะมีมาตรการและแนวทางช่วยเหลือแน่ ซึ่งจะต้องดำเนินการด้วยความโปร่งใสและตรวจสอบได้
ส่วนการระบายข้าว ต้องขอเวลาและรอความชัดเจนจาก คสช. ก่อน แต่สัญญาที่ได้ดำเนินการไปก่อนหน้า ก็ให้เดินหน้าต่อไปได้ ส่วนการประมูลข้าวเป็นการทั่วไป และการประมูลผ่านตลาดซื้อขายสินค้าเกษตรล่วงหน้าแห่งประเทศไทย หรือ “เอเฟต” นั้น ยังไม่ดำเนินการต่อ ขอรอนโยบายที่ชัดเจนจากทาง คสช. และผลการตรวจโกดังข้าวทั่วประเทศก่อน ซึ่งคาดว่าจะมีความชัดเจนภายในสัปดาห์หน้า ขณะที่อัตราเงินเฟ้อ กระทรวงพาณิชย์ตั้งกรอบขยายตัวทั้งปีไว้ที่ 2-2.8%
ด้านการส่งออก จะมีการเร่งรัดผลักดันการส่งออกอย่างเต็มที่ แต่จากปัจจัยลบที่เกิดขึ้น ทั้งเศรษฐกิจโลก การกีดกันทางการค้าที่สูงขึ้น ปัญหาด้านต้นทุนการผลิตที่สูงขึ้น และคู่ค้าสำคัญ เช่น จีน นำเข้าลดลง ทำให้เป้าส่งออกที่ตั้งไว้ 5% อาจจะทำไม่ได้ โดยคาดว่ามูลค่าการส่งออกปีนี้น่าจะขยายตัวได้เพียง 3.5% เท่านั้น และด้านการเจรจาการค้าก็ยังเดินหน้าต่อไป เพราะไทยยึดหลักการค้าเสรี
Mthai News
