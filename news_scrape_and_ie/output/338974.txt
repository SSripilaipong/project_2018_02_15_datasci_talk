กระทรวงพาณิชย์ ประกาศราคาแนะนำจำหน่ายสุกร ระหว่างวันที่ 29 พ.ค.-4 มิ.ย. 57 เนื้อแดง กทม. ราคา ก.ก.ละ ไม่เกิน 144 บาท


นายสมชาติ สร้อยทอง อธิบดีกรมการค้าภายใน กระทรวงพาณิชย์ เปิดเผยว่า เพื่อเป็นการให้ความเป็นธรรมในการจำหน่ายสุกร และเนื้อสุกร ทางกรมฯ จึงได้ประกาศราคาแนะนำการจำหน่าย โดยให้มีผลบังคับใช้ ระหว่างวันที่ 29 พ.ค.-4 มิ.ย. 57 โดยราคาสุกรมีชีวิตหน้าฟาร์ม ในเขตกรุงเทพมหานคร ภาคกลาง และภาคตะวันตก จำหน่ายไม่ต่ำกว่ากิโลกรัมละ 79 บาท โดยมีราคาสุกรชำแหละ จำหน่ายราคาไม่เกินกิโลกรัมละ 93 บาท และมีราคาจำหน่ายปลีกสุกรเนื้อแดง ส่วนสะโพกและไหล่ ราคาไม่เกินกิโลกรัมละ 144 บาท
โดยเป็นราคาแนะนำที่ทรงตัว เมื่อเทียบกับการประกาศครั้งก่อนหน้า ในขณะที่ราคาจำหน่ายปลีกในเขตภาคตะวันออก ราคาไม่เกินกิโลกรัมละ 147 บาท ภาคใต้ ราคาไม่เกินกิโลกรัมละ 143 บาท ภาคตะวันออกเฉียงเหนือ ราคาไม่เกินกิโลกรัมละ 145 บาท และภาคเหนือ ราคาไม่เกินกิโลกรัมละ 145 บาท
อย่างไรก็ตาม ทางกรมฯ จะมีการติดตามตรวจสอบภาวะการจำหน่ายอย่างใกล้ชิด โดยผู้ประกอบการจะต้องมีการปิดป้ายแสดงราคาอย่างชัดเจน หากไม่ปฏิบัติตาม จะมีโทษปรับตามกฎหมาย ไม่เกิน 10,000 บาท และหากพบเห็นการจำหน่ายสินค้าเกินราคาสามารถร้องเรียนได้ที่สายด่วน 1569 ของกรมการค้าภายใน
