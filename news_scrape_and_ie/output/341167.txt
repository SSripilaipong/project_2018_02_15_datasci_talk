“ประยุทธ์” เร่งรัดรองหัวหน้า คสช.พร้อมสำนักงบฯ สภาพัฒน์ สศช. หาข้อสรุปโรดแมปเศรษฐกิจ จากกรอบที่วางไว้ เดินหน้าด่วน เรียกความเชื่อมั่นนักลงทุน


มีรายงานว่าวันนี้ พล.อ.ประยุทธ์ จันทร์โอชา หัวหน้าคสช. ได้เรียกประชุมรองหัวหน้า คสช.ประกอบด้วย พล.อ.ธนะศักดิ์ ปฏิมาประกร ผบ.ทหารสูงสุด พล.ร.อ.ณรงค์ พิพัฒนาศัย ผบ.ทร. พล.อ.อ.ประจิน จั่นตอง ผบ.ทอ. และ พล.ต.อ.อดุลย์ แสงสิงแก้ว ผบ.ตร. รวมถึง พล.อ.อุดมเดช สีตบุตร รอง ผบ.ทบ. ในฐานะเลขาธิการ คสช. โดยการหารือเฉพาะด้านเศรษฐกิจ เน้นเป็นเรื่องเร่งด่วน พร้อมเชิญสำนักงบประมาณ สภาพัฒนาเศรษฐกิจและสังคมแห่งชาติ และสำนักงานเศรษฐกิจการคลัง เพื่อบรรยายสรุปผลงานดำเนินการที่ผ่านมา รวมถึงแผนงานเร่งด่วน แผนการจัดการ และเสนอเป็นโรดแมปเพื่อนำไปสู่ขั้นตอนการปฏิบัติ
ทั้งนี้ ก่อนหน้านั้น พล.อ.อ.ประจิน จั่นตอง รองหัวหน้าคณะรักษาความสงบแห่งชาติ (คสช.) ในฐานะหัวหน้าทีมเศรษฐกิจ เรียกประชุมหน่วยงานราชการที่เกี่ยวข้องด้านเศรษฐกิจ เมื่อวานนี้ (1 มิ.ย.) เพื่อกำหนดโรดแมปเศรษฐกิจ โดยมีเรื่องเร่งด่วนที่ต้องดำเนินการทั้งหมด 30 เรื่อง ซึ่งต้องทำให้แล้วเสร็จภายในเดือน มิ.ย.นี้ แต่เพื่อบรรเทาความเดือดร้อนของประชาชน ได้มีการตรึงราคาพลังงาน โดยราคาน้ำมันดีเซลต้องไม่เกิน 30 บาทต่อลิตร และราคาก๊าซหุงต้ม (แอลพีจี) ให้ชะลอการปรับขึ้นเอาไว้ก่อน โดยให้ตรึงไว้ที่ราคา ณ วันที่ 31 พ.ค.2557 อยู่ที่ 22.63 บาทต่อกิโลกรัม
นอกจากนี้ ยังคงภาษีมูลค่าเพิ่ม ที่ 7% ต่อไปอีก 1 ปี และเร่งปรับโครงสร้างภาษีทั้งระบบ ส่วนโครงการเร่งด่วนอื่นๆ อาทิ โครงการประกันภัยข้าวนาปี สำหรับปีการผลิต 2557 ได้จัดให้มีเบี้ยประกัน และการเตรียมเงินไว้สำหรับชดเชยในกรณีที่เกิดความเสียหาย การช่วยเหลือผู้ประกอบการเอสเอ็มอีด้วยการจัดหาดอกเบี้ยดอกถูก และการแก้ปัญหาหนี้นอกระบบ ขณะเดียวกันก็เร่งขับเคลื่อนการลงทุนในโครงการโครงสร้างพื้นฐานของประเทศ ทั้งรถไฟฟ้า และรถไฟรางคู่ รวมถึงการผลักดันพื้นที่เศรษฐกิจชายแดนให้เป็นรูปธรรมในสิ้นปีนี้ ทั้งนี้ ในการดำเนินการได้กำหนดกรอบการทำงาน โดยเฉพาะเรื่องงบประมาณจะต้องไม่ใช้จ่ายเกินกำลัง เพื่อไม่ให้เสียวินัยทางการเงินการคลัง รวมถึงต้องสร้างความเชื่อมั่นให้กับนักลงทุน และเร่งเบิกจ่ายงบประมาณ 2557 ที่คั่งค้าง

MThai News
