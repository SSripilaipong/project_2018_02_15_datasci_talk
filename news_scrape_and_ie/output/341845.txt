“สบน.” แจง “แบงก์ออมสิน” ชนะประมูลเงินกู้ 50,000 ล้านบาท เพื่อจ่ายโครงการรับจำนำข้าว    อัตราดอกเบี้ย 2.1792% ต่อปีระยะเวลากู้ 3 ปี
น.ส.จุฬารัตน์ สุธีธร ผู้อำนวยการสำนักงานบริหารหนี้สาธารณะ(สบน.) กล่าวถึงการเปิดซองประมูลเงินกู้วงเงิน 50,000 ล้านบาท เพื่อนำมาจ่ายในโครงการรับจำนำข้าว วงเงิน 50,000 ล้านบาทว่า ผู้ชนะการประมูลได้แก่ ธนาคารออมสิน เสนอวงเงิน 50,000 ล้านบาท เสนออัตราดอกเบี้ยต่ำสุด Bibor -0.1% โดยอัตราดอกเบี้ยที่จะชำระงวดแรก อยู่ที่ 2.1792%
“ธนาคารออมสินเป็นผู้ชนะการประมูลดังกล่าว จากผู้เข้าร่วมประมูลทั้งหมด 12 ราย โดยได้เสนอปล่อยกู้เต็มจำนวน 5 หมื่นล้านบาท ระยะเวลาการกู้ 3 ปี เสนออัตราดอกเบี้ยต่ำสุดเป็นประวัติการณ์ ที่อัตรา BIBOR -0.1% หรือ 2.1792% ต่อปี จากอัตราดอกเบี้ยที่กำหนดในหนังสือชี้ชวนที่ อัตรา BIBOR เฉลี่ย 6 เดือน หรือ 2.2792%”น.ส.จุฬารัตน์ กล่าว
หลังจากนี้ สบน. จะสามารถเบิกจ่ายเงินกู้งวดแรกให้กับธนาคารเพื่อการเกษตรและสหกรณ์การเกษตร (ธ.ก.ส.) วงเงิน 3 หมื่นล้านบาท ได้ภายในวันที่ 6 มิ.ย.57 และ งวดที่ 2 วงเงิน 2 หมื่นล้านบาท ในวันที่ 13 มิ.ย.นี้ เพื่อนำไปจ่ายให้กับชาวนาในโครงการรับจำนำข้าวที่ค้างอยู่ นอกจากนี้ ภายในสัปดาห์นี้ สบน.จะเร่งส่งหนังสือชี้ชวนสถาบันการเงินให้เข้าร่วมประมูลเงินกู้ล็อตที่ 2 วงเงิน 4 หมื่นล้านบาท โดยจะเป็นการปล่อยกู้ในลักษณะเทอมโลน ซึ่งจะเปิดให้เข้ายื่นซองประมูล ในวันที่ 12 มิ.ย. นี้ โดยเบื้องต้นคาดว่าสถาบันการเงินต่าง ๆ จะให้ความสนใจเข้าร่วมประมูลกันเช่นเดิม และจะได้อัตราดอกเบี้ยที่น่าสนใจเช่นเดียวกับล็อตแรก
Mthai News
