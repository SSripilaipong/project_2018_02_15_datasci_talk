กสิกรไทยเฉือนเนื้อทุ่มงบ 100 ล้านบาท ช่วยลูกค้าเอสเอ็มอี แถมควักเงิน 75,000 ล้านบาท ปล่อยกู้ระหว่าง มิ.ย.-ส.ค. เพิ่ม

นายพัชร สมะลาภา รองกรรมการผู้จัดการ ธนาคารกสิกรไทย กล่าวว่า ธนาคารได้ออกมาตรการช่วยเหลือลูกค้าเอสเอ็มอีในกลุ่มธุรกิจท่องเที่ยว ธุรกิจรับเหมาก่อสร้าง และธุรกิจจำหน่ายสินค้า และบริการที่เกี่ยวข้องกับการเกษตร จำนวน 15,000 ราย วงเงิน 43,000 โดยใช้งบประมาณ 100 ล้านบาท ด้วยการลดอัตราดอกเบี้ยเงินกู้เบิกเกินบัญชี (โอดี) ทุกรายทันที 3% เป็นระยะเวลา 3 เดือน ตั้งแต่ 1 มิ.ย.-31 ส.ค. 2557 และพักชำระหนี้เงินต้นนาน 6 เดือน ซึ่งจะทำให้ลูกค้ามีสภาพคล่องในแต่ละเดือนเพิ่มขึ้น 55% จากภาระหนี้ของธนาคารที่ลดลง
“โดยปกติลูกค้ากลุ่มนี้จะเป็นเอสเอ็มอีรายเล็ก สภาพคล่องน้อย จึงใช้วงเงินโอดีเกือบเต็มวงเงิน หรือมีวงเงินโอดีรวมราว 2.7 ล้านบาท ซึ่งยอมรับว่ากลุ่มนี้อัตราดอกเบี้ยจะค่อนข้างแพง แต่ส่วนใหญ่จะเป็นลูกค้าของแบงก์มานาน แต่กลุ่มนี้ไม่ได้เป็นกลุ่มที่เป็นเอ็นพีแอล และหนี้เสียก็ยังอยู่ในระดับเดิมที่ 2.68%”
อย่างไรก็ตาม ธนาคารยังเตรียมวงเงินกู้อีก 75,000 ล้านบาท หรือเพิ่มขึ้น 25% ในช่วง 3 เดือนจากนี้ (มิ.ย.-ส.ค.) จากเดิมที่แต่ละไตรมาสจะสามารถปล่อยกู้ได้ประมาณ 60,000 ล้านบาท เพื่อปล่อยกู้ใหม่ให้กับลูกค้าเอสเอ็มอีรายอื่น ๆ ที่ได้รับผลกระทบและต้องการเงินลงทุนหรือวงเงินหมุนเวียนในการดำเนินธุรกิจ โดยวงเงินดังกล่าวคาดว่าจะมาจากการปล่อยกู้ให้ลูกค้าเดิม 80% และลูกค้ารีไฟแนนซ์ 20%

MThai News
