กสทช. แจง ฟรีทีวีออกอากาศได้ทั้ง 6 ช่อง ดิจิตอลทีวีออกอากาศได้ 23 ช่อง ยกเว้น VOICE TV ทีวีดาวเทียมออกอากาศได้ 333 ช่อง เคเบิ้ลทีวีแบบบอกรับสมาชิกออกอากาศได้ 211 ช่อง

นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เปิดเผยสถานะการออกอากาศของสถานีวิทยุโทรทัศน์ในประเทศไทยขณะนี้ (วันที่ 3 มิ.ย. 2557) ว่า นับตั้งแต่คณะรักษาความสงบแห่งชาติ (คสช.) ที่ได้เคยมีคำสั่งให้ปิดสถานีวิทยุและสถานีโทรทัศน์เพื่อให้การเผยแพร่ข่าวสารไปสู่ประชาชนเป็นไปด้วยความถูกต้องปราศจากการบิดเบือนอันอาจก่อให้เกิดความเข้าใจผิด และทำให้สถานการณ์ความขัดแย้งขยายตัว จนส่งผลกระทบต่อการรักษาความสงบเรียบร้อยของเจ้าหน้าที่ ในการนำความสงบสุขกลับคืนสู่สังคมโดยเร็วนั้น ปัจจุบัน (วันที่ 3 มิ.ย. 2557) สถานะการออกอากาศของสถานีวิทยุและสถานีโทรทัศน์ในประเทศไทย เป็นดังนี้
1. ช่องรายการโทรทัศน์ภาคพื้นดิน ระบบแอนะล็อก หรือ ฟรีทีวี 6 ช่องรายการเดิม ออกอากาศได้ตามปกติ
2. ช่องรายการโทรทัศน์ภาคพื้นดิน ระบบดิจิตอล 24 ช่อง ออกอากาศได้ตามปกติ 23 ช่อง มีเพียงช่อง VOICE TV 1 ช่องรายการ ที่ยังไม่ได้รับอนุญาตให้ออกอากาศตามประกาศ คสช. ฉบับที่ 15/2557 ซึ่งขณะนี้ คสช. ได้รับข้อมูลจากผู้ให้บริการช่อง VOICE TV กำลังอยู่ระหว่างการพิจารณาว่าจะให้กลับมาออกอากาศได้เมื่อไหร่
3. ช่องรายการโทรทัศน์ผ่านดาวเทียม จำนวน 538 ช่องรายการ ขณะนี้ออกอากาศได้ตามปกติ 333 ช่องรายการ อยู่ระหว่างการพิจารณาเนื้อหา อาทิ การโฆษณาไม่เหมาะสม การโฆษณาชวนเชื่อ หรือเนื้อหาไม่เหมาะสม จำนวน 98 ช่องรายการ ยังไม่แจ้งความประสงค์เพื่อออกอากาศแบบบอกรับสมาชิก จำนวน 95 ช่องรายการ และไม่สามารถออกอากาศได้เนื่องจากติดตามประกาศ คสช. ฉบับที่ 15/2557 ลงวันที่ 22 พ.ค. 2557 จำนวน 13 ช่องรายการ
4. ช่องรายการโทรทัศน์ผ่านเคเบิ้ลแบบบอกรับสมาชิก จำนวน 211 ช่องรายการ ออกอากาศได้ตามปกติ
5. IPTV จำนวน 24 ช่องรายการ กำลังอยู่ระหว่างการพิจารณาให้ออกอากาศ
6. สถานีวิทยุชุมชน ไม่ได้รับการอนุญาตให้ออกอากาศ
ทั้งนี้ในการอนุญาตให้ออกอากาศรายการผู้ให้บริการโทรทัศน์จะต้องไม่นำเสนอข้อมูลข่าวสารที่มีลักษณะต้องห้ามตามประกาศ คสช. ฉบับที่ 14/2557 ลงวันที่ 22 พ.ค. 2557 และฉบับที่ 18/2557 ลงวันที่ 22 พ.ค. 2557 และเมื่อมีการเผยแพร่ข้อมูลข่าวสารเกี่ยวกับประกาศ คำสั่ง ของคณะรักษาคามสงบแห่งชาติ ให้ผู้ให้บริการโทรทัศน์ถ่ายทอดสัญญาณภาพและเสียงจากสถานีโทรทัศน์ของกองทัพบกทันที
MThai News
