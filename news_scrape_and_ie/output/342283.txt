ประชาชนแห่ร้องเรียน 1569 ราคาหมูแพงกว่า 2 เดือน “พาณิชย์”จับตาฟาร์มหมูขึ้นราคาหมูเป็นอีกกก.ละ 2 บาท ดันราคาหมูหน้าเขียงอาจพุ่งเกิน กก.ละ165บาท 
 
 คลิปจาก MONO TV ช่อง 29


รายงานข่าวจากกระทรวงพาณิชย์ แจ้งว่า ประชาชนได้ร้องเรียนผ่านสายด่วน 1569 ถึงราคาเนื้อหมู (ไหล่ สะโพก) ในตลาดสด ยังอยู่ในระดับสูงต่อเนื่องตลอดระยะเวลา 2 เดือนที่ผ่านมา โดยหน้าเขียงจำหน่ายในราคา กก.ละ 160-165 บาท ซึ่งเป็นราคาที่ปรับขึ้นตั้งแต่วันที่ 1 เม.ย. ที่ผ่านมา จนถึงปัจจุบันราคายังไม่มีแนวโน้มปรับลดลงมา และมีแนวโน้มว่าราคาขายปลีกอาจปรับตัวเพิ่มขึ้นอีก หลังจากที่ผู้ประกอบการหน้าฟาร์มได้ขยับราคาหมูเป็นขึ้นมาอีกกก.2 บาท เมื่อสัปดาห์ที่ผ่านมา ส่งผลให้ราคาขายปลีกเนื้อหมูอาจขยับขึ้นมาอีก

แหล่งข่าวจากสมาคมผู้เลี้ยงสุกรแห่งชาติ กล่าวว่า ได้รับแจ้งจากสมาชิกว่ามีการปรับขึ้นราคาหมูเป็นหน้าฟาร์มเพิ่มอีกกก. 2 บาท ส่งผลให้หมูเป็นหน้าฟาร์มในพื้นที่ตะวันตกขึ้นมาอยู่ที่ กก.ละ 82 บาท ส่วนหมูเป็นหน้าฟาร์มพื้นที่ตะวันออกขยับขึ้นไป กก.ละ 84 บาท บางฟาร์มมีการขายถึงกก.86 บาท ซึ่งสาเหตุที่ราคาหมูปรับตัวขึ้น เกิดจากปริมาณหมูเข้าสู่ตลาดไม่ได้เพิ่มขึ้น ด้วยโรคระบาดช่วงนี้มาก โดยเฉลี่ยมีหมูเข้าสู่ตลาดวันละ 3.9-4 หมื่นตัว ใกล้เคียงกับความต้องการบริโภคที่ วันละ 4 หมื่นตัว และไม่มีการลักลอบส่งออกหมูไปขายเพื่อนบ้านแน่นอน

นายสันติชัย สารถวัลย์แพศย์ รองอธิบดีกรมการค้าภายใน กล่าวว่า ราคาเนื้อหมูในตลาดขณะนี้ยังทรงตัวสูง เพราะเป็นผลต่อเนื่องจากการสูญเสียหมูตั้งแต่ช่วงปลายปีที่ผ่านมา ส่วนมาตรการที่จะมาดูแลราคาหมูนั้น คงต้องรอนโยบายจากคณะกรรมการนโยบายพัฒนาสุกรและผลิตภัณฑ์ (พิกบอร์ด) ที่จะประชุมในครั้งต่อไปก่อน ทั้งนี้ คช.ก็่งให้ดูแลเรื่องนี้แล้ว ส่วนการดูแลราคาอาหารสำเร็จรูป (จานด่วน) ในวันที่ 2 มิ.ย. จะไปเป็นประธานเปิดโครงการความร่วมมือศูนย์อาหารธงฟ้า ราคาประหยัด ที่ศูนย์อาหารห้างบิ๊กซี ซึ่งได้ร่วมมือกับกรมในการจัดเมนูอาหารจานด่วนราคาพิเศษต่ำกว่าท้องตลาด 20% มาจำหน่ายเพื่อช่วยเหลือค่าครองชีพประชาชน
MThai News

