ททท.เล็งของบกว่า 200 ล้านบาท จาก คสช.จัดถนนคอนเสิร์ตในกลางกทม.ฟื้นท่องเที่ยว เบื้องต้นกำหนดเวลาการจัดไว้ถึง 9 วัน 9 คืนในช่วงเดือนสิงหาคมนี้

นางวิไลวรรณ ทวิชศรี รองผู้ว่าการด้านสินค้าท่องเที่ยว การท่องเที่ยวแห่งประเทศไทย (ททท.) เปิดเผยว่า ฝ่ายสินค้าท่องเที่ยวเตรียมของบประมาณกว่า 200 ล้านบาท จากงบประมาณที่ททท. ขอความเห็นชอบจากคณะรักษาความสงบแห่งชาติ(คสช.) วงเงิน 845 ล้านบาท ไปก่อนหน้า สำหรับจัดโครงการถนนคอนเสิร์ต (สตรีทคอนเสิร์ต) บนถนนสายหลักของกรุงเทพ 3 สาย ได้แก่ ถนนสีลม ถนนอโศก และ ถนนราชประสงค์
ทั้งนี้เพื่อเป็นการฟื้นภาพลักษณ์ให้กับแหล่งท่องเที่ยวภายหลังจากมีการชุมนุมทางการเมืองจนกระทบต่อบรรยากาศท่องเที่ยว รวมถึงกระตุ้นการท่องเที่ยวภายในประเทศให้กลับมาคึกคัก
เบื้องต้นกำหนดเวลาการจัดไว้ถึง 9 วัน 9 คืนในช่วงเดือนสิงหาคมนี้ พร้อมจะนำรูปแบบเดียวกันนี้ไปจัดใน 4 จังหวัดที่เป็นแหล่งท่องเที่ยวหลัก คือ เชียงใหม่ ภูเก็ต พัทยา และหัวหิน
MThai News
