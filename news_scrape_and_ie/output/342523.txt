ธนาคารกสิกรไทย ยอมรับเอ็นพีแอลบัตรเครดิตสูงขึ้น เพราะภาวะเศรษฐกิจที่ชะลอตัว ทำให้การชำระหนี้ของลูกค้าลดลง มั่นใจเศรษฐกิจไทยมีแนวโน้มดีขึ้นหลังคสช.เดินหน้ามาตรการด้านเศรษฐกิจ

นายชาติชาย พยุหนาวีชัย รองกรรมการผู้จัดการ ธนาคารกสิกรไทย กล่าวถึง ภาพรวมตลาดสินเชื่อบัตรเครดิต โดยพบว่าหนี้ที่ไม่ก่อให้เกิดรายได้ หรือ เอ็นพีแอล ปรับเพิ่มสูงขึ้น ณ สิ้นไตรมาส 1 ปี 2557 อยู่ที่ร้อยละ 2.72 เพิ่มขึ้นจากสิ้นปี 2556 ร้อยละ 2.29 ขณะที่เอ็นพีแอลสินเชื่อบัตรเครดิตของธนาคารอยู่ที่ร้อยละ 1.72 เพิ่มขึ้นจากสิ้นปีก่อนที่ร้อยละ 1.38 เช่นกัน แต่ยังต่ำกว่าตลาด
เนื่องจากภาวะเศรษฐกิจที่ชะลอตัวลง ทำให้ความสามารถในการชำระหนี้ของลูกค้าลดลงเช่นกัน ซึ่งสถาบันการเงินต่าง ๆ มีความเข้มงวดและกลั่นกรองลูกค้าใหม่มากขึ้น ในส่วนของธนาคารกสิกรไทย เพิ่มหลักเกณฑ์การพิจารณา โดยเฉพาะในกลุ่มลูกค้าที่มีบัตรเครดิตมากกว่า 4 ใบ ต้องมีหนี้ไม่เกิน 4 เท่าของรายได้
แต่ยังคงรายได้ขั้นต่ำในการทำบัตรเครดิตที่ยังอยู่ที่ 15,000 บาทต่อเดือน และที่ผ่านมาพบว่าค้าบัตรเครดิตของธนาคารมีการชำระเต็มวงเงินร้อยละ 63 และผ่อนชำระขั้นต่ำร้อยละ 37
อย่างไรก็ตาม เชื่อว่าการผ่อนชำระบัตรเครดิตของลูกค้าจะดีขึ้น เนื่องจากเศรษฐกิจไทยผ่านจุดต่ำสุด และสัญญาณเศรษฐกิจมีแนวโน้มดีขึ้น หลังจากมีการเงินจำนำข้าวให้ชาวนา และมีการเดินหน้าจัดทำงบประมาณรายจ่ายปี 2558 รวมทั้งเดินหน้าโครงการก่อสร้างโครงสร้างพื้นฐาน ทำให้เศรษฐกิจปีนี้โตร้อยละ 1.7
MThai News
