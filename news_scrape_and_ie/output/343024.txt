บล.ทิสโก้ แจงหุ้นท่องเที่ยวและโรงแรมฟื้นตัวเร็วหลังรัฐประหาร AOT เด่นสุด แนะซื้อ MINT และถือ CENTEL

บล.ทิสโก้ วิเคราะห์หุ้นการท่องเที่ยวในระยะยาวยังดี การทำรัฐประหารกระทบภาคการท่องเที่ยวในระยะสั้นเท่านั้น และจะฟื้นตัวอย่างรวดเร็ว ฝ่ายวิเคราะห์ยังมั่นใจในความสามารถในการแข่งขันในระยะยาว ข้อมูลจากการท่องเที่ยวแห่งประเทศไทย (ททท.) เผยว่าปริมาณนักท่องเที่ยวลดลง 5%จากปีก่อน และการใช้จ่ายลดลง 3.1% เทียบปีก่อน เป็น 4.04 แสนล้านบาท โดยมีนักท่องเที่ยวจากจีน รัสเซีย และมาเลเซียเป็นนักท่องเที่ยวกลุ่มใหญ่สุดของไทย แต่ปริมาณนักท่องเที่ยวจากจีนและมาเลเซียลดลง 19% และ 14% เทียบปีก่อนตามลำดับ ในขณะที่นักท่องเที่ยวจากรัสเซียเพิ่มขึ้น 12% นักท่องเที่ยวจากเอเซียและยุโรปคิดเป็น 52% และ 32% ของนักท่องเที่ยวทั้งหมด
ทั้งนี้บล.ทิสโก้ ได้ปรับประมาณการโรงแรมของไทยลง 1-28% โดยเฉพาะ CENTEL เพื่อสะท้อนการท่องเที่ยวที่อ่อนแอลง รวมถึงการบริโภคที่ลดลง ทำให้การดำเนินงานของร้านอาหารแย่ลง แต่ก็ปรับประมาณการของ AOT เพิ่มขึ้น 7% เพื่อสะท้อนภาษีจ่ายที่ต่ำกว่าคาด เนื่องจาก AOT ได้หยุดการหักภาษีของสินทรัพย์ที่เกี่ยวข้องกับการตั้งสำรองสนามบินดอนเมือง
อย่างไรก็ดีหลังจากทหารประกาศเคอร์ฟิว ฝ่ายวิเคราะห์ ได้คาดว่าปริมาณนักท่องเที่ยวจะลดลง 0.5% ถึงแม้การทำรัฐประหารจะทำให้นักท่องเที่ยวลดลงในช่วงสั้นๆ แต่เรามองว่า หากสถานการณ์ สงบจะทำให้แผนที่จะนำไปสู่การเลือกตั้งชัดเจนขึ้น และการเลื่อนเวลาเคอร์ฟิว และยกเลิกเคอร์ฟิวในจังหวัดท่องเที่ยวจะช่วยหนุนการท่องเที่ยวฟื้นตัวในช่วงไตรมาส 4/2557
หุ้นแนะนำ TOP Pick ของเราคือ AOT และเราแนะนำให้ “ซื้อ” MINT แต่เราได้ปรับประมาณการของ CENTEL ลง และแนะนำให้ “ถือ” โดยประเมินมูลค่าที่เหมาะสมของ AOT ด้วยการคำนวณ (DCF) มีมูลค่าที่เหมาะสม 250 บาท แนะนำให้ “ซื้อ” และเราแนะนำให้ “ซื้อ” MINT โดยมีมูลค่าที่เหมาะสม 27 บาท (SOTP) แต่เราได้ปรับคำแนะนำของ CENTEL ลงเป็น “ถือ” โดยมีมูลค่าที่เหมาะสม 33 บาท  แต่อาจมีความเสี่ยงสำคัญคือนักท่องเที่ยวที่ลดลง หากปัญหาการเมืองยังยืดเยื้อ

MThai News

