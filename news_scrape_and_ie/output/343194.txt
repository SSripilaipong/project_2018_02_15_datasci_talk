ปตท. ชี้แจงเหตุผลประกาศปรับลดราคาน้ำมันกลุ่มเบนซินและแก๊สโซฮอล์ 40-20 ส.ต. วันนี้(5มิ.ย.) เป็นไปตามราคาตลาดโลกที่ปรับตัวลดลง

นายสรัญ รังคสิริ ประธานเจ้าหน้าที่ปฏิบัติการกลุ่มธุรกิจปิโตรเลียมขั้นปลาย บมจ.ปตท.(PTT) ชี้แจงเหตุผลกรณี ปตท. ประกาศปรับลดราคาน้ำมันกลุ่มเบนซินและแก๊สโซฮอล์ 0.40 บาท/ลิตร และ E85 ลด 0.20 บาท/ลิตร มีผลวันนี้ (5 มิ.ย. 57) เวลา 05.00 น. ว่า เป็นไปตามต้นทุนที่ลดลงตามราคาตลาดโลกที่ปรับตัวลดลง
ทั้งนี้ ปตท.ได้ติดตามสถานการณ์ราคาในตลาดโลกอย่างใกล้ชิด พบว่า ราคาปิดน้ำมันสำเร็จรูปเบนซิน 95 ในตลาดสิงคโปร์เมื่อวันที่ 3 มิถุนายนที่ผ่านมา ยังคงปรับตัวลดลงอย่างต่อเนื่องเป็นวันที่สองรวม 1.89 เหรียญสหรัฐ/บาร์เรล คิดเป็นต้นทุนที่ลดลงประมาณ 0.38 บาท/ลิตร ทำให้ ปตท. สามารถปรับลดราคาขายปลีกน้ำมันกลุ่มเบนซินได้ทันที 0.40 บาท/ลิตร E85 ลด 0.20 บาท/ลิตร (ดีเซลคงเดิม) เพื่อลดผลกระทบต่อค่าครองชีพของประชาชน
ส่งผลให้ราคาน้ำมันขายปลีกในกรุงเทพฯ และปริมณฑล ตั้งแต่วันนี้ (5 มิ.ย. 57) ตั้งแต่เวลา 05.00 น. เป็นต้นไป เป็นดังนี้ น้ำมันเบนซิน 95 (บลู แก๊สโซลีน 95) 48.75 บาท/ลิตร น้ำมันแก๊สโซฮอล 95 (บลู แก๊สโซฮอล 95) 40.73 บาท/ลิตร น้ำมันแก๊สโซฮอล 91 (บลู แก๊สโซฮอล 91) 38.28 บาท/ลิตร น้ำมันแก๊สโซฮอล E20 (บลู แก๊สโซฮอล) E20 35.78 บาท/ลิตร น้ำมันแก๊สโซฮอล E85 (บลู แก๊สโซฮอล) E85 24.58 บาท/ลิตร น้ำมันดีเซลหมุนเร็ว (บลู ดีเซล) 29.99 บาท/ลิตร
MThai News
