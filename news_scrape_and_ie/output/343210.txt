กสทช.ระบุ ยังไม่มีการพิจารณาการออกอากาศช่องรายการ 14 ช่องที่ถูกระงับตามประกาศ คสช.และอยู่ระหว่างพิจารณา100 ช่อง ส่วนอีก50 ช่องยังไม่ได้เข้ามาแจ้งยืนยันสถานะ

พ.อ.ดร.นที ศุกลรัตน์ รองประธานคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ (กสทช.) และประธานคณะกรรมการกิจการ กระจายเสียงและกิจการโทรทัศน์ (กสท.) เปิดเผยว่า ในขณะนี้ยังไม่มีการพิจารณาการออกอากาศช่องรายการ 14 ช่องที่ถูกระงับตามประกาศ คสช.ประกอบด้วย
1. สถานีโทรทัศน์ดาวเทียม เอ็มวีไฟว์,2. สถานีโทรทัศน์ บีเอ็นเอ็น,3. สถานีโทรทัศน์ ยูดีบี,4. สถานีโทรทัศน์ เอเชียอัพเดต, 5. สถานีโทรทัศน์ พีแอนด์พี,6. สถานีโทรทัศน์ โฟร์แชลแนล,7. สถานีโทรทัศน์ บลูสกาย,8. สถานีโทรทัศน์ เอฟเอ็มทีวี,9. สถานีโทรทัศน์ ทีนิวส์,10. สถานีโทรทัศน์ เอเอสทีวี,11. สถานีโทรทัศน์ ฮอตทีวี,12.สถานีโทรทัศน์ วอยซ์ทีวี,13.สถานีโทรทัศน์ เรด คิว,14.สถานีโทรทัศน์ คปท.,15. สถานีวิทยุชุมชนที่ไม่ได้รับอนุญาตให้จัดตั้งขึ้นตามกฎหมายที่กำหนด
โดยมีการอนุญาตช่องรายการให้ออกอากาศบนโครงข่ายแบบบอกรับสมาชิก (เพย์ทีวี) 387 ช่อง จากทั้งหมด 538 ช่องและยังอยู่ในระหว่างการส่งเรื่องให้คณะอนุกรรมการคุ้มครองผู้บริโภค และคณะอนุกรรมการเนื้อหาพิจารณาอีกประมาณ 100 ช่อง ขณะที่ยังเหลืออีกประมาณ 50 ช่องที่ยังไม่ได้เข้ามาแจ้งยืนยันสถานะการให้บริการประเภทใด
นอกจากนี้ยังชี้แจงผู้ประกอบการโครงข่ายเพย์ทีวี และผู้ประกอบการช่องรายการ เพย์ทีวี เข้ามารับทราบแนวทางปฏิบัติ ที่ผู้ประกอบการโครงข่ายต้องคัดเลือกช่องรายการที่เป็นเพย์ทีวีเท่านั้น หากเกิดปัญหาหรือมีการกระทำผิดต้องรับผิดชอบร่วมกัน ทั้งนี้หากกระทำผิดหรือฝ่าฝืนจะมีโทษตั้งแต่เตือน ปรับ พักใช้ และเพิกถอนใบอนุญาตเป็นลำดับ
MThai News
