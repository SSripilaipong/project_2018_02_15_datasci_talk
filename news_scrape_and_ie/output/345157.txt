ปตท.ลุยแยกบริษัทน้ำมันออกจากกลุ่ม พร้อมเปลี่ยนชื่อแบรนด์สินค้า แก้ข่าวลือกำไรนับแสนล้าน วอน คสช. พิจารณารอบด้าน เพราะข้อมูลเท็จสร้างความขัดแย้งในสังคม
นายไพรินทร์ ชูโชติถาวร ประธานเจ้าหน้าที่บริหารและกรรมการผู้จัดการใหญ่ บริษัท ปตท.จำกัด(มหาชน) เปิดเผยว่า ปตท.อยู่ระหว่างศึกษาความเป็นไปได้ในการแยกธุรกิจน้ำมันออกมาจากกลุ่มปตท.โดยศึกษา 2 ระดับคือ 1.เปลี่ยนชื่อตราสินค้าหรือแบรนด์ที่ปัจจุบันใช้ชื่อปตท.และใช้ชื่อใหม่แต่ยังไม่กำหนดว่าจะใช้แบรนด์อะไร 2.ศึกษาความเป็นไปได้ในการแยกหน่วยธุรกิจน้ำมันออกมา กลุ่มปตท.เพื่อแยกบัญชีกำไรขาดทุนชัดเจน เนื่องจากปัจจุบันผู้ไม่หวังดีพยายามเผยแพร่ข้อมูลเพื่อโจมตีว่าธุรกิจน้ำมันของปตท.มีกำไรมากถึง 100,000 ล้านบาท ทั้งที่ความจริงรายได้ดังกล่าวเป็นกำไรของกลุ่มปตท. และต้องมีการจ่ายเงินปันผลต่อปีมากถึง40,000 ล้านบาท คาดว่าจะได้ข้อสรุปเร็วๆนี้ จากนั้นจะเสนอฝ่ายบริหารต่อไปเพื่อพิจารณาเห็นชอบ
นายไพรินทร์กล่าวว่า กรณีการถูกโจมตีเรื่องการกำหนดราคาน้ำมัน ขอยืนยันว่าปตท.กำหนดราคาขึ้นลงตามภาวะตลาดโลก ปัจจุบันมีการโจมตีต่อเนื่องไปถึงสถานะของกองทุนน้ำมันเชื้อเพลิงที่มีอายุมากกว่า30ปีแล้ว การบริหารงานกองทุนน้ำมันฯหากมีไม่เป็นไปตามกฎหมายและวัตถุประสงค์อย่างแท้จริงควรมีการพิจารณาปรับรูปแบบให้เหมาะสมแทนการยุบทิ้ง เนื่องจากขณะนี้ยังไม่มีเครื่องมือใดเข้ามาทดแทน เพราะกองทุนน้ำมันฯเองมีส่วนในการสนับสนุนเชื้อเพลิงที่มีส่วนผสมของพลังงานทดแทน
สำหรับกรณีที่ปตท.ถูกโจมตีผ่านโซเชียลมีเดียในหลายเรื่อง อยากให้คสช.พิจารณารายละเอียดอย่างรอบด้าน เพราะข้อมูลไม่เป็นความจริง และหลายครั้งมีเจตนาสร้างบิดเบือน สร้างความขัดแย้งในสังคม โดยปตท.พร้อมบริหารงานเพื่อดูแลประชาชนอยู่แล้ว

Mthai News
