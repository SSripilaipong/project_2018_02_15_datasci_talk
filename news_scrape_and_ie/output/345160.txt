คมนาคม สั่งเลื่อนปรับอัตราค่าโดยสารรถไฟฟ้าใต้ดิน เนื่องจากต้องขอความเห็นชอบจาก คสช. ภายในสัปดาห์นี้ ก่อนประกาศใช้อัตราใหม่ล่วงหน้า 30 วัน

วันนี้ (10มิ.ย.) นายสมชัย ศิริวัฒนโชค ปลัดกระทรวงคมนาคม เปิดเผยว่า ได้สั่งการให้การรถไฟฟ้าขนส่งมวลชนแห่งประเทศไทย (รฟม.) จัดทำรายละเอียดเรื่องการปรับขึ้นอัตราค่าโดยสารรถไฟฟ้าใต้ดินสายเฉลิมรัชมงคลหรือเอ็มอาร์ที ตามที่สัญญาสัมปทานระหว่างรฟม.กับบริษัทรถไฟฟ้ากรุงเทพ จำกัด (มหาชน) หรือบีเอ็มซีแอล ซึ่งให้ปรับอัตราค่าโดยสารได้ทุก ๆ 2 ปีตามดัชนีผู้บริโภคซึ่งจะครบกำหนดในวันที่ 3 ก.ค.นี้ถือเป็นเรื่องเร่งด่วนที่จะต้องนำไปหารือกับพล.อ.อ.ประจิน จั่นตอง ผู้บัญชาการทหารอากาศ (ผบ.ทอ.) ในฐานะรองหัวหน้าคณะรักษาความสงบแห่งชาติ (คสช.) และหัวหน้าฝ่ายเศรษฐกิจ ภายในสัปดาห์นี้ เพราะก่อนการปรับขึ้นค่าโดยสารจะต้องมีการประกาศให้ประชาชนทราบก่อนล่วงหน้า 1 เดือน หรือประกาศในวันที่ 3 มิ.ย. 2557
ทั้งนี้ แม้ว่าที่ผ่านมาคณะกรรมการ (บอร์ด) รฟม.อนุมัติให้ปรับขึ้นค่าโดยสารแล้วแต่กระทรวงคมนาคมยังไม่ได้นำเรื่องนี้เสนอให้คณะรัฐมนตรี (ครม.) อนุมัติทำให้ขั้นตอนยังไม่ครบถ้วนจึงต้องเร่งหารือกับ คสช.ซึ่งหากคสช.เห็นชอบการปรับค่าโดยสารจะมีการปรับขึ้นค่าโดยสารช้ากว่าที่กำหนดในสัญญาสัมปทานเล็กน้อยเพราะหลังอนุมัติต้องประกาศอัตราใหม่ล่วงหน้า 30 วันก่อน
แต่หากไม่ให้ปรับขึ้นราคาเอกชนอาจฟ้องร้องได้ตามสิทธิทั้งนี้ค่าโดยสารปัจจุบันที่ 16-40 บาทจะปรับขึ้นเป็น 16-42 บาทโดยราคาแรกเข้าระบบยังอยู่ที่ 16 บาทเท่าเดิมส่วนระยะอื่น ๆ ปรับขึ้นระยะละ 1-2 บาท
MThai News
