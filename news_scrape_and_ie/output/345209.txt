ผู้ว่าราชการจังหวัดระยอง สั่งปิดโรงงานหน่วยปรับปรุงคุณภาพน้ำมันเตา ไออาร์พีซี หลังเกิดเพลิงไหม้ สุกฤตย์ คาด สารไฮโดรคาร์บอนรั่วเป็นเหตุให้เกิดเพลิงไหม้

นายสุกฤตย์ สุรบถโสภณ กรรมการผู้จัดการใหญ่ บริษัท ไออาร์พีซี จำกัด (มหาชน) ได้กล่าวชี้แจงกรณีการเกิดเพลิงไหม้ที่หน่วยปรับปรุงคุณภาพน้ำมันเตา เพื่อป้อนหน่วยแครกเกอร์เพื่อผลิตเป็นสารโพรไพลีนเป็นหลัก ที่โรงงานของบริษัทฯ ตำบลเชิงเนิน จังหวัดระยอง ซึ่งสันนิษฐานว่าเกิดจากการรั่วไหลของสารไฮโดรคาร์บอนเป็นเหตุให้เกิดเพลิงไหม้
ส่วนผลกระทบต่อชุมชนและสิ่งแวดล้อมนั้น บริษัทฯ ได้ส่งรถเคลื่อนที่ออกตรวจวัดสภาพอากาศโดยรอบโรงงานทันทีที่เกิดเหตุ เพื่อตรวจสอบผลกระทบต่อชุมชนและสิ่งแวดล้อม
ล่าสุดนายธานี สามารถ ผู้ว่าราชการจังหวัดระยอง ได้สั่งปิดโรงงานหน่วยปรับปรุงคุณภาพน้ำมันเตา เป็นเวลา 90 วัน ซึ่งขณะนี้ทางโรงงานได้สั่งปิดเดินเครื่องผลิตในหน่วยดังกล่าวและหน่วยใกล้เคียงแล้ว เพื่อทำการตรวจสอบระบบ
MThai News
