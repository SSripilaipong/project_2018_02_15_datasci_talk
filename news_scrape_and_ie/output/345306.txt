ศาลปกครองนัด ฟังคำตัดสินอาร์เอสถ่ายสดบอลโลก พรุ่งนี้ (11 มิ.ย.) ขณะที่ อาร์เอสฯ ชี้อาจทำคนไทยอดดูบอลโลก หากศาลบังคับให้ถ่ายทอดสดผ่านฟรีทีวี เหตุผิดเงื่อนไขฟีฟ่า

รายงานข่าวแจ้งว่า วันนี้ (10 มิ.ย. 57) ตุลาการศาลปกครองสูงสุดได้ออกพิจารณาในคดีที่ กสทช. ได้ยื่นอุทธรณ์ หลังจากที่ก่อนหน้านี้ศาลปกครองกลาง ได้มีคำสั่งให้บริษัทอาร์เอสได้สิทธิ์ถ่ายทอดสดฟุตบอลโลกและไม่ต้องออกฟรีทีวี
เพราะการแข่งขันฟุตบอลโลกรอบสุดท้าย วันที่ 12 มิ.ย.–13 ก.ค. บริษัท อาร์เอสฯ ได้สิทธิตาม พ.ร.บ.ลิขสิทธิ์ ก่อนวันที่ กสทช. จะประกาศบังคับใช้กฎเกณฑ์เกี่ยวกับรายการโทรทัศน์สำคัญ ที่ให้เผยแพร่ได้เฉพาะในบริการโทรทัศน์ที่เป็นการทั่วไป ที่กำหนดให้การถ่ายทอดฟุตบอลโลกรอบสุดท้าย ถือเป็น 1 ใน 7 รายการที่ประชาชนต้องรับชมได้ผ่านฟรีทีวี
โดยหลังจากที่มีการพิจารณาแล้วเสร็จ ตุลาการศาลปกครองสูงสุด ได้แจ้งนัดให้คู่ความมารับฟังคำพิพากษาคดีนี้ในวันพรุ่งนี้ (11 มิ.ย. 57) เวลา 13.00 น. ที่ศาลปกครอง ถนนแจ้งวัฒนะ กรุงเทพฯ
ด้านนางพรพรรณ เตชรุ่งชัย ประธานเจ้าหน้าที่ฝ่ายปฎิบัติการ บมจ.อาร์เอส ได้ออกมากล่าวถึงเรื่องดังกล่าว ภายหลังศาลปกครองสูงสุดได้นัดให้มาฟังคำพิพากษาในวันพรุ่งนี้ ว่า เบื้องต้นบริษัทยังยืนยันจะถ่ายทอดสดผ่านฟรีทีวี 22 นัดตามแผนเดิม จนกว่าศาลจะมีคำตัดสิน
แต่ถ้าต้องถ่ายทอดครบทุกนัดซึ่งผิดเงื่อนไขฟีฟ่าก็จะไม่สามารถถ่ายทอดฟุตบอลโลกได้ทั้งหมด เพราะขัดกับข้อตกลงที่ทำไว้กับสหพันธ์ฟุตบอลนานาชาติ (ฟีฟ่า) ที่บริษัทยื่นขอไว้เพียง 22 นัดเท่านั้น
MThai news
