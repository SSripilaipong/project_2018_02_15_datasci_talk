รถเมล์ร่วมบริการ ร้อง คสช. ขอปรับค่าบริการเพิ่ม 2 บาท อ้างราคาเก่าไม่สอดคล้องกับต้นทุน เล็งเสนอขสมก. ร่วมให้บริการรถเมล์ฟรี

รายงานข่าวแจ้งว่าในสัปดาห์นี้ สมาคมผู้ประกอบการรถโดยสารประจำทาง หรือรถร่วมบริการ ขสมก. เตรียมจะเข้าพบ พล.อ.อ.ประจิน จั่นตอง รองหัวหน้าคณะรักษาความสงบแห่งชาติ (คสช.) เพื่อยื่นเรื่องให้มีการปฏิรูประบบรถขนส่งสาธารณะ เพื่อให้เกิดความเป็นธรรมในการประกอบกิจการ
หลังจากที่ผ่านมาไม่ได้รับความเป็นธรรมจากนโยบายรถเมล์ฟรีของภาครัฐ ส่งผลทำให้เกิดภาวะขาดทุนเป็นอย่างมาก โดยจะมีการเสนอให้ คสช. พิจารณาปรับขึ้นราคาค่าโดยสารรถร้อน(รถธรรมดา) จาก 8 บาท เป็น 10บาท และรถแอร์(ปรับอากาศ) ขึ้นระยะละ 2 บาท จากปัจจุบันที่เก็บในอัตราระหว่าง 11-22บาท เนื่องจากเป็นราคาที่สอดคล้องกับกับต้นทุนการประกอบการที่แท้จริง
พร้อมกันนี้ เตรียมเสนอขอให้องค์การขนส่งมวลชนกรุงเทพ (ขสมก.) พิจารณารับรถร่วมบริการขสมก. เข้าร่วมโครงการรถเมล์ฟรีด้วย เพื่อแก้ปัญหาผลกระทบด้านรายได้ที่ปรับลดลง โดยเสนอขอรับชดเชยรายได้รถร้อน ในอัตรา 6,000บาทต่อวันต่อคัน และรถแอร์อัตรา 7,500 บาทต่อคันต่อวัน ซึ่งเป็นอัตราที่ถูกกว่ารายได้ที่รัฐบาลชดเชยให้แก่รถเมล์ขสมก.ในปัจจุบัน
ด้าน นางภัทราวดี กล่อมจรูญ นายกสมาคมผู้ประกอบการรถโดยสารประจำทาง หรือรถร่วมบริการ ขสมก. เผยว่า การเข้ายื่นเรื่องเพื่อให้ คสช. พิจารณาครั้งนี้ เพื่อให้เข้ามาช่วยเหลือผู้ประกอบการรถร่วม เนื่องจากตลอดระยะเวลาที่ผ่านมารถร่วมประสบกับภาวะขาดทุนมาโดยตลอด
เพราะกระทรวงคมนาคมไม่ยินยอมให้มีการปรับขึ้นราคา ซึ่งถ้าหาก คสช. ไม่พร้อมให้ขึ้นราคา ก็อาจจะพิจารณาช่วยเหลือด้วยการจ่ายเป็นค่าชดเชยให้รถร่วมบริการแทน ซึ่งจะทำให้ผู้ประกอบการรถร่วมให้บริการได้ต่อเนื่อง โดยไม่ต้องหยุดกิจการเหมือนปัจจุบัน
MThai news
