สมาคมผู้ประกอบการรถร่วมบริการ ขสมก. ยื่นหนังสือถึง คสช.ขอปรับขึ้นค่าโดยสารระยะละ 2 บาท เหตุขาดทุนมานาน พร้อมทั้งขอเข้าร่วมโครงการรถเมล์ฟรี

นางภัทราวดี กล่อมจรูญ นายกสมาคมผู้ประกอบการรถโดยสารประจำทาง หรือรถร่วมบริการ ขสมก. เปิดเผยว่า สัปดาห์นี้สมาคมฯ จะเข้ายื่นหนังสือต่อ พล.อ.อ.ประจิน จั่นตอง รองหัวหน้าคณะรักษาความสงบแห่งชาติ (คสช.) ให้พิจารณา เร่งปฏิรูประบบรถขนส่งสาธารณะ โดยเสนอขอปรับขึ้นค่าโดยสารรถร้อน(รถธรรมดา) จาก 8 บาท เป็น 10บาท และรถแอร์(ปรับอากาศ) ขึ้นระยะละ 2 บาท จากปัจจุบันที่เก็บในอัตราระหว่าง 11-22บาท แต่หาก คสช.ยังไม่ให้ขึ้นราคา เพราะต้องดูแลค่าครองชีพแก่ประชาชน คสช.อาจจะพิจารณาช่วยเหลือผู้ประกอบการในรูปแบบอื่นแทน เช่น การจ่ายชดเชยค่าโดยสารให้รถร่วมบริการแทน เพื่อลดภาระขาดทุนในการประกอบกิจการ ซึ่งจะทำให้ผู้ประกอบการรถร่วมให้บริการได้ต่อเนื่อง โดยไม่ต้องหยุดกิจการเหมือนปัจจุบัน
ทั้งนี้เพื่อให้เกิดความเป็นธรรมในการประกอบกิจการ และสอดคล้องกับต้นทุนการประกอบการที่แท้จริง รวมทั้งให้เกิดความมั่นใจในการลงทุนประกอบธุรกิจในอนาคต เนื่องจากที่ผ่านมา ผู้ประกอบการได้รับความไม่เป็นธรรม จากการกำหนดค่าโดยสาร โดยกระทรวงคมนาคม จนรายได้ลดลงอย่างมาก จากนโยบายรถเมล์ฟรีของภาครัฐอีกด้วย
นอกจากนี้จะเสนอให้องค์การขนส่งมวลชนกรุงเทพ (ขสมก.) พิจารณารับรถร่วมบริการขสมก. ที่มีอยู่ปัจจุบันทั้งหมด 3,500 คัน เข้าร่วมโครงการรถเมล์ฟรีด้วย เพื่อแก้ปัญหาผลกระทบด้านรายได้ที่ปรับลดลง จากโครงการรถเมล์ฟรีของรัฐบาลโดยเร่งด่วน โดยเสนอขอรับชดเชยรายได้รถร้อน ในอัตรา 6,000บาทต่อวันต่อคัน และรถแอร์อัตรา 7,500 บาทต่อคันต่อวันซึ่งเป็นอัตราที่ถูกกว่ารายได้ที่รัฐบาลชดเชยให้แก่รถเมล์ขสมก.ในปัจจุบันที่มีอัตราสูงถึง 9,000 บาท ต่อวันต่อคัน
“เราวิ่งรถขาดทุนมานาน เพราะเก็บค่าโดยสารต่ำกว่าต้นทุนที่แท้จริง เนื่องจากกระทรวงคมนาคมไม่ยอมให้ปรับขึ้นราคา และยังดำเนินโครงการรถเมล์ฟรีอย่างต่อเนื่อง ทำให้คนส่วนใหญ่ไม่ขึ้นรถร่วม เพราะเสียเงิน ส่งผลกระทบทำให้รถร่วมขาดทุนหนักขึ้น จนปัจจุบันรถร่วม 50% หรือ 1,750 คัน ต้องหยุดวิ่งไปแล้ว เพราะแบกภาระขาดทุนไม่ไหว ส่วนอนาคตยังตอบไม่ได้ว่าจะต้องเลิกกิจการเพิ่มขึ้นอีกมากน้อยแค่ไหน”นางภัทราวดีกล่าว

MThai News
