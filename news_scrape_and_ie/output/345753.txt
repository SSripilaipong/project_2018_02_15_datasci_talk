“อ.ต.ก.” เผยราคาข้าวชาวนาสูงขึ้นตันละ 300–500 บาท เหตุ “คสช.” มีนโยบายชัดเจน ไม่ระบายสต๊อกข้าว เล็งทำข้าวถุงราคาถูก 200,000 ถุง จำหน่ายประชาชน ตอบโจทย์นโยบายคืนความสุขคนไทย

นายธเนศพล ธนบุณยวัฒน์ ผู้อำนวยการองค์การตลาดเพื่อเกษตรกร (อ.ต.ก.) เปิดเผยว่า ขณะนี้ราคาข้าวในตลาดที่เกษตรกรขายได้ปรับตัวเพิ่มขึ้นตันละ 300-500 บาท เป็นผลจากนโยบายของคณะรักษาความสงบแห่งชาติ (คสช.) ที่ประกาศว่าจะยังไม่มีการระบายข้าวสารในสต๊อกจากโครงการรับจำนำทันที เป็นสัญญาณที่ชัดเจนจึงทำให้ราคาข้าวปรับตัวขึ้น และนโยบายที่ คสช.ประกาศจัดการข้าวทุกอย่างต้องโปร่งใสตรวจสอบได้ เชื่อว่าหลังจาก คสช.ตรวจสต๊อกข้าวได้ตัวเลขปริมาณที่แน่นอนแล้ว จึงค่อยทยอยระบายข้าว จะทำให้รักษาเสถียรภาพราคาข้าวในตลาดได้ โดยอ.ต.ก.พร้อมร่วมเป็นกลไกในการคืนความสุขให้คนไทย
“สำหรับ อ.ต.ก. ร่วมดำเนินโครงการรับจำนำข้าวในปริมาณ 3 ล้านตัน จากการรับจำนำของรัฐบาลชุดที่ผ่านมารวม 5 รอบ มีโรงสีที่อยู่กับ อ.ต.ก.ประมาณ 200 ราย ซึ่งข้าวสารทั้งหมด อ.ต.ก.อยู่ระหว่างการตรวจเช็กตัวเลขในสต๊อก เพื่อให้โครงการนี้มีความโปร่งใสตามที่ คสช.มอบหมาย และหากผลการตรวจสอบออกมาพบว่ามีผู้กระทำความผิด มีการทุจริตข้าวในโกดังที่ อ.ต.ก.ดูแล ผมจะเอาผิดอย่างถึงที่สุด โดยไม่มีการประนีประนอมยอมความอย่างใดทั้งสิ้น จะให้เหมือนกรณีที่ จ.ชัยภูมิ ที่ศาลชัยภูมิ สั่งจำคุกเจ้าของโรงสี 20 ปี ฐานยักยอกข้าวสารของรัฐ”
นายธเนศพล กล่าวว่า อ.ต.ก. มีข้าวสารในมือที่ได้รับอนุมัติจากรัฐบาลชุดก่อน เมื่อเดือน ก.พ.ซึ่งนำมาขายได้ประมาณ 100,000 ตัน ซึ่ง อ.ต.ก. ดำเนินการใน 2 ลักษณะ คือ 1.ส่งออกไปยังต่างประเทศประมาณ 70,000-80,000 ตัน ล่าสุดมีข่าวเอกชนจากประเทศมาเลเซีย ที่มาสั่งซื้อข้าวจาก อ.ต.ก.โดยตรง เพราะมั่นใจในคุณภาพ หากการค้าเป็นไปด้วยดี เชื่อว่าจะเป็นโอกาสที่กลุ่มประเทศในตะวันออกกลาง ซึ่งเป็นชาติมุสลิมเช่นเดียวกับมาเลเซีย จะมาสั่งซื้อข้าวไทยด้วย และ 2.ข้าวส่วนที่เหลือประมาณ 20,000-30,000 ตัน อ.ต.ก.จะนำมาร่วมตอบโจทย์นโยบายคืนความสุขให้คนไทย ตามแนวทางของ คสช. โดยจัดทำเป็นข้าวถุงจำหน่ายในราคาถูกกว่าราคาตลาด 20-30% เบื้องต้นทำเป็นข้าวถุงขนาด 5 กิโลกรัม (กก.) จำหน่ายในราคาถูก เบื้องต้นจะเริ่มทำประมาณ 200,000 ถุง แบ่งเป็นข้าวขาว 5% ประมาณ 100,000 ถุง และข้าวหอมมะลิอีกประมาณ 100,000 ถุง เอาออกมาขายที่ตลาด อ.ต.ก.

MThai News
