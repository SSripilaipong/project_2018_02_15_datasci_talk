7 ELEVEN นโยบายอนุรักษ์สิ่งแวดล้อม ภายใต้แนวคิด “7 Go Green” อย่างจริงจังต่อเนื่อง ล่าสุดเปิดตัวร้านเซเว่นอีเลฟเว่นต้นแบบประหยัดพลังงานแห่งแรกของไทย ผ่านการรับรองอาคารตามเกณฑ์มาตรฐานระดับสูงสุด แพลทตินั่ม (Platinum) จากสถาบันอาคารเขียวไทย

นายสุวิทย์ กิ่งแก้ว รองกรรมการผู้จัดการอาวุโส บมจ.ซีพี ออลล์ ผู้บริหารเซเว่น อีเลฟเว่น เปิดเผยว่า บริษัทมีนโยบายอนุรักษ์สิ่งแวดล้อมภายใต้แนวคิด 7 Go Green (เซเว่น โก กรีน) อย่างต่อเนื่อง โดยมี 4 โครงการหลัก ได้แก่ โครงการรณรงค์ใช้ถุงพลาสติกอย่างมีความรับผิดชอบ “คิดถุ๊ง คิดถุง”, โครงการประหยัดพลังงานในศูนย์กระจายสินค้า “Green Logistics”, โครงการสินค้าที่เป็นมิตรกับสิ่งแวดล้อม “Green Products” และโครงการร้านค้าปลีกประหยัดพลังงานซึ่งได้พัฒนาดำเนินการมาอย่างต่อเนื่อง โดยล่าสุดร้านสาขาธาราสแควร์ ถ.แจ้งวัฒนะ เป็นร้านค้าปลีกรายแรกของไทยที่ได้ผ่านเกณฑ์การประเมินระดับสูงสุดแพลทตินั่ม (Platinum)จากสถาบันอาคารเขียวไทย นับเป็นร้านค้าปลีกอนุรักษ์สิ่งแวดล้อมและประหยัดพลังงานอย่างครบวงจรแห่งแรกของเซเว่น อีเลฟเว่นในเมืองไทยและใน AEC อีกด้วย

นายวิเชียร จึงวิโรจน์ รองกรรมการผู้จัดการ บมจ.ซีพี ออลล์ กล่าวเสริมว่า บริษัทได้นำเกณฑ์การประเมินความยั่งยืนทางพลังงานและสิ่งแวดล้อมไทย หรือ TREES (Thai’s Rating of Energy and Environmental Sustainability) ซึ่งเป็นเกณฑ์มาตรฐานอาคารเขียวของสถาบันอาคารเขียวไทย (Thai Green Building Institute: TGBI) ที่เป็นระดับสากล มาใช้ในการก่อสร้างร้านสะดวกซื้อต้นแบบประหยัดพลังงานและรักษาสิ่งแวดล้อม

ทั้งนี้ทีมผู้เชี่ยวชาญ วิศวกร และสถาปนิก ตามมาตรฐานเกณฑ์การประเมินความยั่งยืนทางพลังงานและสิ่งแวดล้อมไทยในระดับแพลทตินั่ม (Platinum) ซึ่งเป็นการรับรองระดับสูงสุด (จากทั้งหมด 4 ระดับ ได้แก่ Platinum / Gold / Silver / Certified) ครอบคลุมตั้งแต่การออกแบบและก่อสร้างอาคาร การบริหารจัดการอาคาร ผังบริเวณและภูมิทัศน์ การประหยัดน้ำ พลังงานและบรรยากาศ วัสดุและทรัพยากรในการก่อสร้าง คุณภาพของสภาวะแวดล้อมในอาคาร การป้องกันผลกระทบต่อสิ่งแวดล้อม ตลอดจนอุปกรณ์ที่ใช้ในร้านและนวัตกรรมอื่นๆโดยสาขาดังกล่าวสามารถลดปริมาณคาร์บอนไดออกไซด์ ได้ประมาณ 668 ตันต่อปี


http://www.youtube.com/watch?v=rj6d0INumYQ 
 คลิป ตัวอย่างร้านต้นแบบประหยัดพลังงาน
MThai News

