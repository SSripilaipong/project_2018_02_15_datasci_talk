กองบังคับการตำรวจจราจร และบริษัทซิโน-ไทย ฯ สรุปแผนบรรเทาความเดือดร้อนจากปัญหาจราจรติดขัด ช่วงก่อสร้างตอม่อรถไฟฟ้าสายสีน้ำเงิน เปิดช่องจราจรเวลาเร่งด่วนแยกท่าพระ 16 เดือน

บริษัท ซิโน-ไทย เอ็นจิเนียริ่ง แอนด์ คอนสตรัคชั่น จำกัด (มหาชน) ผู้รับจ้างก่อสร้างโครงการรถไฟฟ้าสายสีน้ำเงิน ให้กับการรถไฟฟ้าขนส่งมวลชนแห่งประเทศไทย (รฟม.) ช่วงท่าพระ-หลักสอง สัญญาที่ 4 ได้ปิดการจราจรเพื่อก่อสร้างเสาตอม่อรถไฟฟ้า (Portal frame) บริเวณแยกท่าพระ เมื่อวันที่ 8 มิถุนายน 2557 ปรากฎว่า การปิดช่องจราจรดังกล่าว ได้ส่งผลกระทบด้านการจราจรแก่ประชาชน
ดังนั้น กองบังคับการตำรวจจราจร (บก.จร.) รฟม. และบริษัทซิโน-ไทย ฯ ได้หารือร่วมกันถึงแนวทางในการบรรเทาผลกระทบให้แก่ประชาชน โดยจะเปิดช่องจราจร ในเวลาเร่งด่วน 2 ช่วงเวลา คือ05.00-09.00 น. และ 15.00-20.00 น. เปิดช่องจราจรทุกช่องจราจรฝั่งขาเข้า (มุ่งหน้าถนนรัชดาภิเษก) รวมทั้งช่องจราจรในอุโมงค์ และฝั่งขาออก (มุ่งหน้าแยกไฟฉาย) จะเปิดช่องจราจร 1 ช่องจราจร แต่จะปิด 1 ช่องจราจรฝั่งซ้ายสุดติดกับบาทวิถีตั้งแต่แยกท่าพระถึงซอยจรัญสนิทวงศ์ 3 ส่วนช่วงเวลาปกติ ในเวลา 09.00-15.00 น.และ 20.00-05.00 น. จะปิดช่องจราจรตามแผนเดิม ดังนี้


โครงการรถไฟฟ้าสายสีน้ำเงิน
1.ตั้งแต่ซอยจรัญสนิทวงศ์ 1 ถึงซอยจรัญสนิทวงศ์ 3 (ฝั่งถนนจรัญสนิทวงศ์มุ่งหน้าแยกไฟฉาย) และปิดช่องจราจรภายในอุโมงค์แยกท่าพระ จำนวน 2 ช่องจราจร (ฝั่งถนนจรัญสนิทวงศ์มุ่งหน้าถนน รัชดาภิเษก)
2.ผู้ที่มาจากถนนเพชรเกษม มุ่งหน้าไปบางแคที่ต้องการไปถนนจรัญสนิทวงศ์ให้เลี้ยวขวาแยกท่าพระ และผู้ที่มาจากถนนเพชรเกษม มุ่งหน้าไปวงเวียนใหญ่ที่ต้องการไปถนนจรัญสนิทวงศ์ให้เลี้ยวซ้าย โดยเบี่ยงไปใช้ช่องจราจรฝั่งคู่ขนาน (มุ่งหน้าถนนรัชดาภิเษก) และเบี่ยงซ้ายเข้าถนนจรัญสนิทวงศ์มุ่งหน้าแยกไฟฉายตามปรกติ
3.ผู้ที่มาจากถนนรัชดาภิเษก ต้องการไปถนนจรัญสนิทวงศ์ให้ลงอุโมงค์แยกท่าพระ
4.ผู้ที่มาจากถนนจรัญสนิทวงศ์ ที่ต้องการไปยังถนนรัชดาภิเษก ให้ใช้ช่องจราจรด้านข้างผนังอุโมงค์แยกท่าพระ โดยไม่ต้องลงอุโมงค์โดยจะใช้ระยะเวลาประมาณ 16 เดือน โดยจะเริ่มจากฝั่งซอย จรัญสนิทวงศ์ 1 ถึงซอยจรัญสนิทวงศ์ 3 ก่อน ประมาณ 8 เดือน หลังจากนั้นจะย้ายการก่อสร้างไปยังฝั่งซอยจรัญสนิทวงศ์ 2 ถึงซอยจรัญสนิทวงศ์ 4 ประมาณ 8 เดือน

MThai News


