“กสทช.”เผยมีกองทุน”กทปส.”2 หมื่นล้านบาท พร้อมหารือจ่ายชดเชย “อาร์เอส” แลกถ่ายทอดสดบอลโลกฟรีทีวี 64 นัด

นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เปิดเผยว่า ทางกสทช. มีเงินกองทุนวิจัยและพัฒนากิจการกระจายเสียงกิจการโทรทัศน์ และกิจการโทรคมนาคมเพื่อประโยชน์สาธารณะ (กทปส.) มูลค่า 20,000 ล้านบาท ซึ่งสามารถนำมาจ่ายเป็นค่าชดเชยให้กับบริษัทอาร์เอส (RS) เพื่อให้ถ่ายทอดฟุตบอลโลกผ่านช่องฟรีทีวี 64 นัด
โดยจำนวนเงินที่สามารถนำมาจ่ายได้เป็นไปตรงตามวัตถุประสงค์ข้อที่ 1 และ 4 ของกองทุนในการนำมาใช้เพื่อให้ประชาชนได้เข้าถึงกิจการกระจายเสียง กิจการโทรคมนาคม และกิจการโทรทัศน์ ซึ่งในวันนี้ เวลา 17.00 น. กสทช. ได้เชิญ RS เข้ามาหารือเพื่อให้ทราบว่าเม็ดเงินที่จะต้องจ่ายให้กับ RS จะเป็นมูลค่าเท่าไร และในวันที่ 12 มิ.ย. เวลา 9.00 น.ประธานกสทช. จะมีการเรียกประชุมคณะกรรมการบริหารกองทุนกทปส. เพื่อหารือและนำเสนอต่อบอร์ดกสทช. พิจารณา เวลา 11.00 น. ทั้งนี้ เงินกองทุนกทปส.มูลค่า 20,000 ล้านบาทนั้นเป็นเงินที่มาจากการประมูลทีวีดิจิทัล 1.1 หมื่นล้านบาท เงินค่าปรับมูลค่า 3,000 ล้านบาท และเงินจากกองทุนเดิมที่มีอยู่ 7-8 พันล้านบาท

MThai News
