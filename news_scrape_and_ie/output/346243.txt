ธนาคารออมสินออก “สินเชื่อ SMEs สุขใจ” ขอกู้ง่าย ดอกเบี้ยถูก ผ่อนได้นาน รวมทั้งออก“สลากออมสินสัญจรทั่วไทย” ครั้งที่ 3 ณ ลาน WORK & PLAY ชั้น Gในวันที่ 13 – 15 มิถุนายน 2557
ดร.ธัชพล กาญจนกูล รองผู้อำนวยการธนาคารออมสินอาวุโส รักษาการผู้อำนวยการธนาคารออมสิน เปิดเผยว่า ธนาคารได้นำสินเชื่อในโครงการ “สินเชื่อ SMEs สุขใจ” กู้ไว ดอกถูก ผ่อนนาน ซึ่งเป็นหนึ่งในมาตรการกระตุ้นเศรษฐกิจ ที่ คณะรักษาความสงบแห่งชาติ (คสช.) ได้มีนโยบาย โดยมอบหมายให้สถาบันการเงินเฉพาะกิจของรัฐเป็นส่วนหนึ่งในการขับเคลื่อนเพื่อกระตุ้นเศรษฐกิจ มานำเสนอภายในงานนี้ด้วย โดยเปิดให้บริการสำหรับลูกค้า SMEs รายใหม่ ทั่วประเทศ รวมถึงลูกค้าเดิมของธนาคารออมสิน ที่ประกอบธุรกิจ SMEs และเป็นลูกค้าในกลุ่มสินเชื่อธุรกิจห้องแถว สินเชื่อเพื่อการประกอบธุรกิจ สินเชื่อสำหรับผู้ผลิต ผู้ประกอบการ OTOP ตลอดจนวิสาหกิจชุมชน และผู้ประกอบการตามห่วงโซ่อุปทาน (Supply Chain)
“ธนาคารฯ ให้วงเงินกู้รายละไม่เกิน 10 ล้านบาท มีทั้งเงินกู้ระยะสั้น และ เงินกู้ระยะยาว โดยอัตราดอกเบี้ยสำหรับเงินกู้ระยะยาว ปีที่ 1 อยู่ที่ MLR – 1% (ปัจจุบัน MLR ของธนาคารออมสินอยู่ที่ 6.875%) หลังจากนั้น ปีที่ 2 เป็นต้นไป คิดอัตราดอกเบี้ย MLR ขณะที่ เงินกู้ระยะสั้น อัตราดอกเบี้ย ปีที่ 1 อยู่ที่ MOR – 1% (ปัจจุบัน MOR อยู่ที่ 7.25%) ปีต่อไปเป็นไปตามประกาศของธนาคาร ซึ่ง สินเชื่อ SMEs สุขใจ ดังกล่าวนอกจากจะให้บริการภายในงานนี้แล้ว ยังสามารถติดต่อใช้บริการได้ที่ธนาคารออมสินทุกสาขาจนถึงวันที่ 30 กันยายน 2557” ดร.ธัชพล กล่าว 
นอกจากนี้ระหว่างวันที่ 13 – 15 มิถุนายน 2557 ธนาคารออมสินได้จัดงาน “สลากออมสินสัญจรทั่วไทย” ครั้งที่ 3 ณ ลาน WORK & PLAY ชั้น G ศูนย์การค้าเซ็นทรัลพลาซา แกรนด์ พระราม 9 เพื่อสร้างการรับรู้เกี่ยวกับผลิตภัณฑ์เงินฝากสลากออมสินพิเศษ อายุ 3 ปี รับฝากหน่วยละ 50 บาท ฝากครบ 3 ปี ได้รับดอกเบี้ยหน่วยละ 2.25 บาท คิดเป็นร้อยละ 1.50 ต่อปี ซึ่งสูงกว่าอัตราดอกเบี้ยเงินฝากเผื่อเรียกหรือออมทรัพย์ทั่วไป ผู้ฝากจะได้สิทธิ์ลุ้นถูกรางวัลจากการออกรางวัลเลขสลากทุกวันที่ 16 ของเดือน รวม 36 ครั้ง รางวัลสูงสุด รางวัลที่ 1 มูลค่าเงินรางวัล 10 ล้านบาท จำนวน 3 รางวัล และรางวัลอื่นๆ อีกมากมาย โดยสลากออมสินพิเศษงวดนี้ ธนาคารออมสินได้เพิ่มจำนวน รางวัลที่ 2 จากเดิม 1 รางวัล เป็น 2 รางวัล เพิ่มมูลค่าเงินรางวัล จาก 100,000 บาท เป็น 1,000,000 บาท (กำหนดงวดและหมวดอักษรเช่นเดียวกับรางวัลที่ 1)

MThai News

