ผู้ว่าแบงก์ชาติแจง อัตราดอกเบี้ยนโยบาย 2 % ถือว่าอยู่ในระดับต่ำ เพียงพอที่จะหนุนการฟื้นตัว ศก. พร้อมกลไกทางเศรษฐกิจด้านต่างๆ เริ่มทำงานได้ คาดจีดีพีปี 2557 จะขยายตัว 2.7% ก่อนจะเติบโตมากขึ้นในปีหน้า

นายประสาร ไตรรัตน์วรกุล ผู้ว่าการธนาคารแห่งประเทศไทย (ธปท.) เปิดเผยว่า อัตราดอกเบี้ยนโยบายของไทยในขณะนี้อยู่ในระดับต่ำและยังสนับสนุนการฟื้นตัวของเศรษฐกิจ โดยมองว่าผลิตภัณฑ์ มวลรวมในประเทศ (จีดีพี) ในปีนี้ จะเป็นบวกได้แต่คงไม่มากนักก่อนที่จะขยายตัวได้มากในปี 2558 โดยการประชุมคณะกรรมการนโยบายการเงิน (กนง.) ครั้งล่าสุดเมื่อเดือน เม.ย. ที่ประชุมมี มติคงอัตราดอกเบี้ยไว้ที่ 2.00% โดยมองว่า อัตราดอกเบี้ยนโยบายในปัจจุบัน ยังผ่อนคลายเพียงพอที่จะสนับสนุนการเติบโตของเศรษฐกิจ ขณะที่ กนง.จะประชุมครั้งต่อไป ในวันที่ 18 มิ.ย.นี้ 
สำหรับประเด็นเกี่ยวกับนโยบายคลังที่หลายฝ่ายเป็นห่วงว่า การจัดงบประมาณปี 2558 จะล่าช้า เพราะไร้รัฐบาลอำนาจเต็ม ซึ่งขณะนี้สามารถทำได้แล้ว โดยก่อนหน้านี้ที่คิดว่าจะล้าช้าออกไปปถึง เม.ย.ปีหน้า แต่คาดว่าจะแล้วเสร็จทัน ต.ค.ปีนี้แน่นอน อีกทั้งยังเร็วขึ้นกว่า 6 เดือน ซึ่งขณะนี้กลไกทางเศรษฐกิจด้านต่างๆ เริ่มทำงานได้แล้ว แต่จะส่งผลในปีนี้ไม่มากนัก ทำให้แม้ว่าในปี 2557 จีดีพีจะขยายตัวได้ ล่าสุด ธปท.คาดการณ์การเติบโตทางเศรษฐกิจปีนี้ไว้ต่ำกว่า 2.7% แต่จะมีการทบทวนอีกครั้งในการประชุมคณะกรรมการนโยบายการเงิน (กนง.) 18 มิ.ย.นี้อีกครั้ง
MThai News

