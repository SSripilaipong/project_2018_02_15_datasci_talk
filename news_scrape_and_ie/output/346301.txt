ผู้ว่าการไฟฟ้าฯ แจงไม่มีนโยบายให้พนักงานใช้ไฟฟรี เผยรับโบนัสอัตราเดียวกับพนักงาน

นายสุนชัย คำนูณเศรษฐ์ ผู้ว่าการการไฟฟ้าฝ่ายผลิตแห่งประเทศไทย ชี้แจงกรณีของการบริหารงานของการไฟฟ้าฯในปัจจุบันไม่มีสิทธิประโยชน์พิเศษใดๆโดยเฉพาะประเด็นที่ว่า กฟผ.มีนโยบายให้พนักงาใช้ไฟฟ้าฟรีนั้นไม่เป็นความจริง และสามารถตรวจสอบได้ว่าพนักงานทุกคนต้องเสียค่าไฟฟ้าตามอัตราปกติ พนักงานทุกคนมีบิลไฟฟ้ายืนยัน ส่วนรายได้ของคณะกรรมการกฟผ.นั้นไม่ได้มากอย่างแน่นอน เพราะเป็นไปตามข้อกำหนดของกระทรวงการคลัง
จากรายงานข่าว กฟผ.แจ้งว่า กรณีการให้สิทธิใช้ไฟฟ้าฟรีแก่พนักงานกฟผ.นั้น เคยเกิดขึ้นในอดีต แต่เป็นไปในรูปของเงินยังชีพ ประเภทค่ากระแสไฟฟ้าที่รวมอยู่ในเงินเดือน ต่อมามีการยกเลิกตั้งแต่วันที่ 1 ตุลาคม 2537 เป็นต้นมา และเรื่องของโบนัสของพนักงานในแต่ละปีจะได้ตามรายได้ เช่น ปี 2556 โบนัสอัตรา 2 เดือนครึ่ง เช่นเดียวกันด้านคณะกรรมการกฟผ.เอง ก็ไม่มีการได้รับเงินยังชีพประเภทค่ากระแสไฟฟ้าหรือสิทธิประโยชน์ใช้ไฟฟ้าฟรีแต่อย่างใด และได้รับโบนัสอัตราเดียวกับพนักงาน และเนื่องจากกฟผ.เป็นรัฐวิสาหกิจขนาดใหญ่ จึงได้รับเบี้ยประชุมตามที่กระทรวงการคลังกำหนดคือ ไม่เกิน 10,000 บาทต่อครั้ง ขณะที่รายได้ของประธานกรรมการกฟผ.ตลอดปี 2556 รวมอยู่ที่ 522,070 บาท
Mthai News
