ธนาคารอาคารสงเคราะห์ เผยผลสำรวจศูนย์ข้อมูลอสังหาฯ 10 ทำเลคอนโดฯพื้นที่กรุงเทพฯและปริมณฑล ที่เหลือขายเยอะสุด “อ.เมืองนนท์” ขึ้นแท่นแชมป์เหลือ 5,200 ยูนิต หลังผู้ประกอบการแห่เปิดโครงการรับรถไฟฟ้าสายสีม่วง ตามด้วย อ.ธัญบุรี 4,360 ยูนิต บางซื่อ 2,820 ยูนิต

ศูนย์ข้อมูลอสังหาริมทรัพย์ ธนาคารอาคารสงเคราะห์ (ธอส.) หรือ REIC จัดทำผลศึกษาสถานการณ์ตลาดที่อยู่อาศัยกรุงเทพฯและปริมณฑลปี 2557 โดยสำรวจพื้นที่กรุงเทพฯและปริมณฑลที่มีคอนโดมีเนียมเหลือขายมากที่สุด ปรากฏว่าพื้นที่ อ.เมืองนนทบุรี ครองแชมป์เหลือขาย 5,232 หน่วย ส่วนอันดับที่ 2-10 ประกอบด้วย อ.ธัญบุรี จ.ปทุมธานีเหลือขาย 4,362 ยูนิต เขตบางซื่อเหลือขาย 2,827 ยูนิต เขตห้วยขวางเหลือขาย 2,674 ยูนิต เขตบางนาเหลือขาย 1,990 ยูนิต เขตวัฒนาเหลือขาย 1,933 ยูนิต เขตจอมทองเหลือขาย 1,915 ยูนิต อ.บางบัวทอง จ.นนทบุรีเหลือขาย 1,804 ยูนิต อ.คลองหลวง จ.ปทุมธานีเหลือขาย 1,719 ยูนิต และเขตพระโขนงเหลือขาย 1,632 ยูนิต
นายสัมมา คีตสิน ผู้อำนวยการศูนย์ข้อมูลอสังหาริมทรัพย์ ธอส. เปิดเผยว่า จากสถิติ 10 ทำเลคอนโดฯเหลือขายมากที่สุดถึงแม้ อ.เมืองนนทบุรี มีจำนวนกว่า 5,200 ยูนิต อย่างไรก็ตามยังไม่น่าเป็นห่วงมากนัก เนื่องจากเป็นทำเลเกาะแนวรถไฟฟ้าสายสีม่วงที่อยู่ระหว่างก่อสร้างทำให้มีผู้ประกอบการทยอยเปิดโครงการเป็นจำนวนมากในช่วง 2 ปีที่ผ่านมา ประกอบกับนับจาก 1 มกราคม-15 พฤษภาคมที่ผ่านมาการเปิดโครงการคอนโดฯใหม่ค่อนข้างชะลอตัวมีเพียง 12,517 ยูนิต จากปี 2556 ทั้งปีอยู่ที่ 85,000 ยูนิตเศษ ทำให้ปริมาณความต้องการซัพพลาย-ดีมานด์ค่อย ๆ ปรับเข้าสู่จุดสมดุล
MThai News




