IRPC เร่งหาสาเหตุเพลิงไหม้ภายใน 3 วัน พร้อมเร่งปรับปรุงการเดินเครื่องโรงงาน ลุ้น กรอ.สั่งเปิดโรงแครกเกอร์น้ำมันลดขาดทุนจาก 400 ล้านบาทต่อเดือน เหลือ 160 ล้านบาทต่อเดือน

นายสุกฤตย์ สุรบถโสภณ กรรมการผู้จัดการใหญ่ บริษัท ไออาร์พีซี จํากัด (มหาชน) หรือ IRPC เปิดเผยถึงเหตุการณ์เพลิงไหม้ที่หน่วยปรับปรุงคุณภาพน้ำมันเตา ของบริษัทที่ตำบลเชิงเนิน อำเภอเมือง จังหวัดระยอง เมื่อวันอังคารที่ 9 มิถุนายน เวลา 18.00 น. ว่า  สาเหตุของเพลิงไหม้เกิดจากการรั่วไหลของสารประกอบไฮโดรคาร์บอนจากท่อบริเวณของหน่วย VGOHT แล้วกระจายโดนจุดที่มีอุณหภูมิสูงภายในโรงงาน ส่งผลให้เกิดการระเบิดขึ้น 1 ครั้ง ก่อนจะเกิดเพลิงไหม้ตามมาในบริเวณใกล้เคียงจำนวน 4 จุด  ซึ่ง IRPC ได้ดับเพลิงตามขั้นตอนรักษาความปลอดภัยจนสามารถจำกัดเพลิงไหม้ได้ภายในเวลา 19.00 น. และดับเพลิงได้ทั้งหมดในเวลา 20.20 น. โดยอุบัติเหตุครั้งนี้ถือเป็นอุบัติเหตุครั้งแรกในรอบ 25 ปี หลังจากโรงงานของ IRPC เคยเกิดเพลิงไหม้เมื่อปี 2532
“IRPC เสียใจและขออภัยกับเหตุการณ์เพลิงไหม้ที่เกิดขึ้น แม้เครือ ปตท.จะพยายามควบคุมไม่ให้มีอุบัติเหตุเกิดขึ้น แต่ครั้งนี้ถือเป็นเหตุสุดวิสัยซึ่ง IRPC จะใช้เวลาประมาณ 2-3 วัน เพื่อหาสาเหตุที่ แท้จริงว่าทำไมท่อถึงเกิดการรั่วได้ หลังจากนั้น จะนำข้อมูลที่ได้ไปหาแนวทางป้องกันปัญหา และเผยแพร่ข้อมูลไปยังในเครือ ปตท.ทั้งหมด เพื่อนำไปเป็นบทเรียนป้องกันไม่ให้เกิดเหตุการณ์อย่างนี้ซ้ำ ขึ้นมาอีก” นายสุกฤตย์กล่าว
หลังจากเกิดเพลิงไหม้ ไออาร์พีซีได้หยุดหน่วย VGOHT ที่มีกำลังการปรับปรุงน้ำมันเตา 1,000 ตันต่อวัน รวมทั้งหยุดเดินเครื่องโรงงานเพิ่มมูลค่าน้ำมันเตา (แครกเกอร์) ที่รับน้ำมันเตาจากหน่วย VGOHT มาเป็นวัตถุดิบประมาณ 50% รวมทั้งหน่วยผลิตเล็ก ๆ ที่อยู่ในบริเวณใกล้เคียงด้วย ทั้งนี้ คาดว่าจะใช้เวลาซ่อมแซมหน่วย VGOHT ที่เสียหายประมาณ 3 เดือน โดยระหว่างนี้จะต้องส่ง ออกน้ำมันเตาจากหน่วยนี้ไปขายในต่างประเทศแทน ซึ่งหากต้องหยุดหน่วยผลิตข้างต้นทั้งหมด IRPC จะสูญเสียรายได้สูงสุดถึง 400 ล้านบาทต่อเดือน จากโรงแครกเกอร์ที่ต้องหยุดผลิตโพรพิลีน (Propylene) จำนวน 360 ตันต่อวัน น้ำมันเบนซิน 1.3 ล้านลิตรต่อวัน และน้ำมันดีเซล 1.3 ล้านลิตรต่อวัน
แต่หากกรมโรงงานอุตสาหกรรม (กรอ.) เข้าตรวจสอบแล้วพบว่าหน่วยแครกเกอร์ไม่ได้รับความเสียหาย และอนุญาตให้เดินเครื่องต่อได้IRPC จะเร่งหาวัตถุดิบ เช่น ซื้อน้ำมัน เตาซัลเฟอร์ต่ำมาทดแทนวัตถุดิบจากที่อื่นมาแทนน้ำมันเตาจากหน่วย VGOHT ภายใน 3 สัปดาห์ ทำให้มูลค่าความเสียหายลดลงเหลือ 160 ล้านบาทต่อเดือน จากเดิม  400 ล้านบาทต่อเดือน  อย่างไรก็ตาม IRPC ได้ทำประกันอุบัติเหตุครอบคลุมความเสียหายด้านทรัพย์สินและค่าเสียโอกาสด้านธุรกิจวงเงิน 1,200 ล้านเหรียญสหรัฐ ซึ่งตามสัญญาถ้า IRPC ต้องจ่ายเงินค่าความเสียหายมากกว่า 5 ล้านเหรียญสหรัฐ
MThai News

