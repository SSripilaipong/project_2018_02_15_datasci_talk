นักวิเคราะห์ฯคาดตลาดหุ้นไทยเช้านี้ปรับตัวลงต่อ ตามตลาดหุ้นทั่วโลก จากผลประกาศตัวเลขยอดค้าปลีก-ดัชนีราคาผู้ผลิตของสหรัฐฯออกมาเป็นลบ ประกอบกับราคาน้ำมันโลกปรับเพิ่มขึ้น

นายธนเดช รังษีธนานนท์ ผู้อำนวยการฝ่ายวิเคราะห์หลักทรัพย์ บล.กรุงศรี กล่าวว่า ตลาดหุ้นไทยเช้านี้(13 มิ.ย.)มีแนวโน้มปรับตัวลงต่อเนื่อง ตามทิศทางตลาดหุ้นภูมิภาคที่คาดว่าส่วนใหญ่จะเปิดตลาดมาอยู่ในแดนลบและตามตลาดหุ้นทั่วโลก โดยมีปัจจัยจากผลการประกาศตัวเลขยอดค้าปลีก และดัชนีราคาผู้ผลิตของสหรัฐฯออกมาเป็นลบ รวมถึงราคาน้ำมันโลกที่ปรับตัวเพิ่มขึ้น
ขณะที่ปัจจัยภายในประเทศมองว่าหลังจากที่คณะรักษาความสงบแห่งชาติ หรือ คสช.ได้มีนโยบายกระตุ้นเศรษฐกิจต่างๆออกมา ซึ่งบริษัทจดทะเบียนส่วนใหญ่มีการรับข่าวไปแล้ว มองว่าขณะนี้ตลาดหุ้นไทยน่าจะอยู่ในช่วงของการปรับฐาน พร้อมให้กรอบการเคลื่อนไหวของดัชนีวันนี้ไว้ที่แนวรับ 1,440 จุด และแนวต้าน 1,465 จุด
สำหรับปิดการซื้อขายตลาดหุ้นสหรัฐเมื่อคืนที่ผ่านมา(12 มิ.ย.) ยังคงร่วงยกกระดาน หลังนักลงทุนกังวลต่อสถานการณ์ที่ส่อเค้าวิกฤติที่ประเทศอิรักโดย ดาวโจนส์ ลดลง 109.69 จุด หรือ -0.65 เปอร์เซ็นต์ ปิดที่ 16,734.19 จุด เอสแอนด์พี ลดลง 13.78 จุด หรือ -0.71 เปอร์เซ็นต์ ปิดที่ 1,930.01จุด แนสแดค ลดลง 34.3 จุด หรือ -0.79 เปอร์เซ็นต์ ปิดที่ 4,297.63 จุด
ขณะที่ราคาน้ำมันดิบตลาดไนเม็กซ์ สหรัฐ งวดส่งมอบเดือน ก.ค. เพิ่มขึ้น 2.13 ดอลลาร์ หรือ +2.04 เปอร์เซ็นต์ ปิดที่ 106.53 ดอลลาร์สหรัฐต่อบาร์เรล จากสถานการณ์วิกฤติในอิรัก ส่งผลให้ราคาน้ำมันแตะระดับสูงสุดรอบ 9 เดือน ส่วนเบรนท์ลอนดอน งวดส่งมอบเดือนเดียวกัน เพิ่มขึ้น 3.07 ดอลลาร์ ปิดที่ 113.02 ดอลลาร์ต่อบาร์เรล
ด้านราคาทองคำตลาดนิวยอร์ก สหรัฐ เพิ่มขึ้น 12.80 ดอลลาร์ หรือ +1.01เปอร์เซ็นต์ ปิดที่ 1,274 ดอลลาร์สหรัฐต่อออนซ์ จากสถานการณ์ความไม่สงบในอิรักเช่นเดียวกัน ทำให้นักลงทุนหันมาช้อนซื้อทอง ซึ่งมองว่าเป็นสินทรัพย์ที่มีความเสี่ยงต่ำ
MThai News
