ปปง.ส่งหนังสือแจ้งเตือนสถาบันการเงิน 104 แห่ง รายงานธุรกรรมที่เสี่ยงกับการพนันบอล และยุติให้บริการเว็บพนัน เพราะเข้าข่ายบัญชีผิดกฎหมายฟอกเงิน พร้อมปรับทันที 500,000 บาท/ครั้ง หากให้บริการโอนเงิน

พ.ต.อ.สีหนาท ประยูรรัตน์ เลขาธิการคณะกรรมการป้องกันและปราบปรามการฟอกเงิน (ปปง.) เปิดเผยว่า ขณะนี้ ปปง.ได้รับการประสานจากกระทรวงเทคโนโลยีสารสนเทศและการสื่อสาร (ไอซีที) เพื่อปราบปรามจับ กุมเว็บพนันบอล โดยเฉพาะช่วงฟุตบอลโลก  มีการตรวจสอบกว่า 10 เว็บพนัน พบรายชื่อธนาคารไทยขนาดใหญ่ๆ หลายแห่งถูกใช้เป็นบัญชีโอนเงินพนัน ปปง. ได้ทำหนังสือแจ้งเตือนธนาคารที่ปรากฏชื่อในเว็บพนันให้เร่งยุติความสัมพันธ์กับเว็บพนันดังกล่าว เพราะถือเป็นบัญชีที่มีความเสี่ยงผิดกฎหมายฟอกเงิน ซึ่งกฎหมายใหม่ของ ปปง. กำหนดให้การเปิด บัญชีต้องมีการแสดงตนของลูกค้าก่อน และธนาคารต้องรู้ความเคลื่อนไหวในการนำบัญชีไปใช้
“หากเราเปิดเว็บไซต์พนันบอลจะพบว่ามีบัญชีธนาคารหรือสถาบันการเงินปรากฏให้ลูกค้าโอนเงินพนันเข้าไป ปปง. ได้มีหนังสือเตือนไปถึงธนาคารที่มีชื่อหรือบัตรเงินอิเล็กทรอนิกส์ที่ให้บริการในเว็บพนันให้ปิดบัญชี หากไม่ดำเนินการ และเมื่อตำรวจจับกุม พบมีการใช้บัตรเติมเงิน หรือใช้บัญชีสถาบันการเงินใดเป็นเครื่องมือแทงพนันบอล ปปง. จะดำเนินการทางกฎหมาย และปรับสถาบันการเงินนั้นทันที 500,000 บาทต่อการให้ บริการแต่ละครั้ง” พ.ต.อ.สีหนาท กล่าว
การปราบปรามพนันบอลครั้งนี้ ปปง. มีกฎกระทรวงการตรวจสอบเพื่อทราบข้อเท็จจริงเกี่ยวกับลูกค้า พ.ศ. 2556 ซึ่งเป็นกฎหมายใหม่ที่สถาบันการเงินต้องปฏิบัติตาม จึงเชื่อว่าจะช่วยลดการใช้สถาบันการเงินเป็นเครื่องมือทำธุรกิจผิดกฎหมาย และเชื่อว่าพนันบอลครั้งนี้จะลดน้อยลง นอกจากนี้ยังได้มีหนังสือแจ้งเตือนสถาบันการเงินเพิ่มเติมเป็น 104 แห่ง ประกอบด้วย ธนาคาร 36 แห่ง ผู้ให้บริการบัตรเงินอิเล็กทรอนิกส์ที่ไม่ใช่สถาบันการเงิน 8 แห่ง ผู้ให้บริการบัตรเครดิตที่ไม่ใช่สถาบันการเงิน 10 แห่ง และผู้ประกอบอาชีพชำระเงินทางอิเล็กทรอนิกส์ 50 แห่ง จับตาความเคลื่อนไหวของบัญชีหรือการทำธุรกรรมการเงินที่ผิดปกติ และรายงานให้ ปปง. ทราบ
ทั้งนี้ สถิติข้อมูลของ ปปง. ยังพบว่ามีการเปิดบัญชีธนาคารที่น่าเชื่อว่าอาจนำไปใช้เป็นเครื่องมือในการกระทำผิดฐานฟอกเงิน ทั้งเรื่องยาเสพติด การฉ้อโกงประชาชน การพนัน มากถึงกว่า 587 บัญชี ปปง. จึงใช้อำนาจตามพระราชบัญญัติป้องกันและปราบปรามการฟอกเงิน พ.ศ. 2552 มาตรา 48 วรรค 2 อายัดบัญชีทั้งหมดมิให้นำไปใช้เพื่อประโยชน์ในการทำความผิดและจะดำเนินคดีอาญาฐานฟอกเงินกับผู้ จ้างให้เปิดบัญชี และผู้รับจ้างเปิดบัญชี ซึ่งจะร่วมความผิดฐานฟอกเงินมีอัตราโทษจำคุกตั้งแต่ 1-10 ปี หรือปรับตั้งแต่ 20,000-200,000 บาท หรือทั้งจำทั้งปรับ หากประชาชนพบเหตุการณ์ดังกล่าวขอให้รีบติดต่อมายัง ปปง. สายด่วน 1710
MThai News

