บอร์ดกองสลากฯ อนุมัติลาออก “พล.ต.ต.อรรถกฤษณ์ ธารีฉัตร” ตั้งรองผู้อำนวยการฯ รักษาการแทน ส่งไม้ให้รองปลัดกระทรวงมหาดไทย เป็นประธานสรรหา คาด 2 เดือนได้คนใหม่

เมื่อวันที่ 13 มิ.ย.2557 แหล่งข่าวจากกระทรวงการคลัง เปิดเผยว่า ที่ประชุมคณะกรรมการสลากกินแบ่งรัฐบาล ซึ่งมีนายราฆพ ศรีศุภอรรถ อธิบดีกรมศุลกากร เป็นประธานคณะกรรมการฯ ได้มีมติเห็นชอบการลาออกของ พล.ต.ต.อรรถกฤษณ์ ธารีฉัตร ผู้อำนวยการสำนักงานสลากกินแบ่งรัฐบาล เป็นที่เรียบร้อยแล้ว ภายหลังจากที่ พล.ต.ต.อรรถกฤษณ์ ได้ยื่นใบลาออกตั้งแต่วันที่ 26 พฤษภาคมที่ผ่านมา
ทั้งนี้ ได้แต่งตั้งให้นางกุณฑีรา ตันติรังสี รองผู้อำนวยการ อันดับที่ 1 รักษาการตำแหน่งผู้อำนวยการสำนักงานสลากฯ แทน พร้อมกันนี้ที่ประชุมฯ มีมติแต่งตั้งให้นายจรินทร์ จักกะพาก รองปลัดกระทรวงมหาดไทย (ผู้แทนจากกระทรวงมหาดไทย) ในฐานะกรรมการสลากกินแบ่งรัฐบาล ทำหน้าที่เป็นประธานสรรหา โดยคาดว่าจะสามารถใช้เวลาสรรหาผู้อำนวยการสำนักงานสลากฯ คนใหม่ประมาณ 2 เดือน เนื่องจากต้องรอให้ประธานสรรหากำหนดวัน เวลา และคุณสมบัติของตำแหน่งดังกล่าวอีกครั้ง ก่อนที่จะเริ่มการประกาศรับสมัคร
MThai News
