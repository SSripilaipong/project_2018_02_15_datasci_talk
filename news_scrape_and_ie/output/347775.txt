หุ้นใหญ่ๆหลายตัวเด้งขึ้นพึ่บพั่บมาหลายวัน รับข่าวคสช.ปฏิรูปศก. โดยหุ้นอิตาเลียนไทย เพิ่ม 34.05% ใน 2 สัปดาห์ ส่วนราคาหุ้นธนาคารกรุงไทย (KTB) เพิ่มขึ้น 12.08% และราคาหุ้นบริษัท การบินไทย (THAI) เพิ่มขึ้น 20% โบรกเกอร์แนะนำพื้นฐานรายตัว

แม้ว่าพล.อ.ประยุทธ์ จันทร์โอชา ผบ.ทบ.ในฐานะหัวหน้า คสช.จะประกาศว่า โครงการลงทุน 3 ล้านล้านบาทเป็นแค่แนวคิด ยังไม่มีข้อสรุปว่าจะมี โครงการใดบ้าง แต่ราคาหุ้นหลายตัวก็ขึ้นไปหลังคสช.ออกข่าวข่าวการปฏิรูปครั้งใหญ่โดยเฉพาะหุ้นรับเหมาก่อสร้างก็ขึ้นไปๆรออยู่ก่อนแล้ว โดยราคาหุ้นอิตาเลียนไทย เพิ่ม 34.05% ใน 2 สัปดาห์ ส่วนราคาหุ้นธนาคารกรุงไทย (KTB) ปรับตัวเพิ่มขึ้น 12.08% และราคาหุ้นบริษัท การบินไทย (THAI) เพิ่มขึ้น 20%
นักวิเคราะห์ บล.ฟินันเซียไซรัส กล่าวว่า ราคาหุ้นบมจ.อิตาเลียนไทย ดีเวล๊อปเมนต์(ITD) ปรับตัวเพิ่มขึ้นตามกระแสข่าวเรื่องการปฏิรูปเศรษฐกิจ และโรดแมพการลงทุนในโครงการรถไฟรางคู่ และรถไฟฟ้า ทั้งนี้ บริษัทเป็นผู้เล่นรายใหญ่ในอุตสาหกรรม จึงมีแรงเก็งกำไรราคาหุ้นเข้ามาต่อเนื่อง และในส่วนของการทบทวนโครงการน้ำ 3.5 แสนล้านบาท ยอมรับว่าเป็นปัจจัยลบทางจิตวิทยาการลงทุนในบริษัท แต่ไม่กระทบกับคาดการณ์กำไรปกติ เพราะในประมาณการของฝ่ายวิจัยยังไม่รวมโครงการจัดการน้ำ ซึ่งอิตาเลียนไทยฯ ร่วมกับพาวเวอร์ ไชน่า ประมูลได้คะแนนสูงสุดในหลายโมดูล วงเงินรวม 1.06 แสนล้านบาท คิดเป็นมูลค่างานตามสัดส่วนการถือหุ้นของ ITD ที่ 50% ที่ 5.03 หมื่นล้านบาท ทั้งนี้ ณ สิ้นไตรมาส 1/2557 บริษัทมีแบ็คล็อก 8.6 หมื่นล้านบาท และงานรอเซ็นสัญญาอีก 1.8 แสนล้านบาท พอเพียงที่จะรับรู้เป็นรายได้ใน 2-3 ปีข้างหน้า
การปรับเปลี่ยนโครงสร้างคณะกรรมการในองค์กรรัฐวิสาหกิจ รวมถึงการยกเลิกสวัสดิการนั่งเครื่องบินฟรีของบอร์ดการบินไทย ส่งผลให้ราคาหุ้นปรับตัวในเชิงบวก แต่ผลกำไรจะรับผลกระทบเชิงบวกไปด้วย โดยฝ่ายวิจัยประเมินว่าผลประกอบการบริษัท การบินไทย (THAI) ยังคงมีแนวโน้มขาดทุน กล่าวคือ แม้จะเป็นช่วง High Season ของการท่องเที่ยว แต่บริษัทประกาศผลประกอบการไตรมาส 1/2557 ขาดทุนมากถึง 2.6 พันล้านบาท จากปัญหาการเมืองภายในประเทศ ทำให้กว่า 40 ประเทศ มีการประกาศเตือนนักท่องเที่ยวในการมาเที่ยวเมืองไทย อีกทั้งสายการบินยังมีการแข่งขันทางด้านราคาสูง อย่างไรก็ตาม ยังไม่เห็นสัญญาณการฟื้นตัว เนื่องจาก Cabin Factor เม.ย. ยังทรงตัวในระดับ 70% และธุรกิจกำลังเข้าสู่ Low Season ใน พ.ค. – มิ.ย. ทำให้บริษัท การบินไทย ยังมีความเสี่ยงที่จะขาดทุนต่อเนื่อง โดย บล.เคเคเทรด แนะนำขาย THAI จากความเสี่ยงในการดำเนินธุรกิจสูง และฐานะทางการเงินที่อ่อนแอ
บล.ทิสโก้แนะนำ “ถือ” หุ้น KTB มูลค่าเหมาะสม 20 บาท โดยช่วงสัปดาห์ที่ผ่านมา ราคาหุ้นของ KTB ขึ้นไปมากกว่าหุ้นกลุ่มธนาคาร จากแผนการกระตุ้นเศรษฐกิจของทาง คสช. ซึ่ง KTB จะได้ประโยชน์จากการปล่อยกู้ดอกเบี้ยต่ำให้รัฐบาลและผู้รับเหมา เนื่องจากจะมีโครงการก่อสร้างเป็นจำนวนมาก อย่างไรก็ตามราคา KTB ก็เริ่มที่จะเต็มมูลค่าแล้ว อย่างไรก็ตามผลประโยชน์ที่ KTB ได้รับจะไม่ได้ดีเท่ากับหุ้นอย่าง KBANK/SCB ซึ่งจะได้ประโยชน์ทางอ้อมจากการปล่อยสินเชื่อให้กับ SME/รายย่อย และค่าธรรมเนียมที่จะได้รับมากขึ้น
ทั้งนี้บล.ธนชาต ให้ข้อมูลกรณีการปฏิรูปพลังงานในประเทศไทย ทำให้บมจ. ปตท. (PTT) มีความเสี่ยงเพิ่มขึ้น โดยเฉพาะภายหลังข่าว นายปานปรีย์ พหิทธานุกร ประธานกรรมการ บมจ. ปตท.ยื่นใบลาออกแล้ว ฃทำให้ราคาหุ้นมีแนวโน้มปรับตัวลดลง จึงแนะนำปรับการลงทุนมาเป็นหุ้น ปตท.สผ.(PTTEP) แทน เนื่องจากจะได้รับอานิสงส์จากราคาน้ำมันปรับสูงขึ้นจากปัญหาในอิรัก และจะได้รับผลกระทบจากการปฏิรูปพลังงานจำกัด
MThai News

