ผู้จัดการ ธกส.ปิดโครงการรับจำนำข้าว ภายหลังจ่ายเงินชาวนาครบเร็วกว่าคาดยืนยันเสร็จสิ้น 22 มิ.ย.

นายลักษณ์ วจนานวัช ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส.จะประกาศปิดโครงการจ่ายเงินจำนำข้าวปี 2556/57 ในวันที่ 18 มิ.ย.นี้ หลังจาก ธ.ก.ส.ได้จ่ายเงินให้แก่ชาวนาได้ครบทั้งหมดซึ่งเร็วกว่าเดิมที่คาดว่าจะจ่ายเงินที่ติดค้างทั้งหมดได้ครบในวันที่ 22 มิ.ย. ซึ่งเป็นไปตามคำสั่งของคณะรักษาความสงบแห่งชาติ (คสช.) ที่ได้ให้ ธ.ก.ส.เร่งจ่ายเงินให้แก่ชาวนา 830,000 ราย วงเงิน 92,000 ล้านบาท
“ในสัปดาห์นี้ จะจ่ายเงินจำนำก้อนสุดท้ายทั้งสิ้น 20,000 ล้านบาท และพื้นที่สุดท้ายที่จะได้รับเงินคือ จังหวัดอุบลราชธานี หลังจาก ธ.ก.ส.ได้รับเงินกู้จากสำนักงานบริหารหนี้สาธารณะ (สบน.) วงเงิน 90,000 ล้านบาท ก้อนแรกจากธนาคารออมสิน 50,000 ล้านบาท เมื่อต้นเดือน มิ.ย. ในขณะนี้ได้จ่ายเงินไปหมดแล้ว ส่วนที่เหลืออีก 40,000 ล้านบาทมาจาก 3 ธนาคารคือ ธนาคารออมสิน กรุงศรีอยุธยา จำกัด และธนาคารโตเกียวมิตซูบิชิ ยูเอฟเจ จำกัด ซึ่ง ธ.ก.ส. จะได้รับเงินกู้ทั้งหมดในวันที่ 19 มิ.ย.นี้ เพื่อจ่ายคืนสภาพคล่องให้แก่ ธ.ก.ส.ที่นำออกไปใช้ดำเนินการก่อนหน้านี้”
สำหรับชาวนาภาคใต้ ในปีการผลิต 2556/57 จะสิ้นสุดฤดูกาลเพาะปลูกเดือน ก.ค.นี้ จำนวน 25,000 ราย จะต้องจ่ายเงินจำนำอีก 2,431 ล้านบาท รัฐบาลจะจ่ายเงินจำนำได้ครบทั้งจำนวนอย่างแน่นอน โดยเงินที่จะนำมาจ่าย จะมาจากเงินระบายข้าวคืนของกระทรวงพาณิชย์ หรือการจัดสรรเงินกู้เพิ่มเติม
Mthai News

