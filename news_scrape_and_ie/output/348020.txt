“พล.ต.ฉัตรชัย สาริกัลยะ” เรียกทีมเศรษฐกิจเพื่อหาข้อสรุปแผนงานช่วยเหลือเกษตรกร เน้นการพึ่งพาตนเองอย่างมีประสิทธิภาพ

พล.ต.ฉัตรชัย สาริกัลยะ รองหัวหน้าฝ่ายเศรษฐกิจ คณะรักษาความสงบแห่งชาติ (คสช.) เป็นประธานการประชุมคณะอนุกรรมการพิจารณามาตรการ ด้านการผลิตและการตลาดสินค้าข้าว ครั้งที่ 3/2557 โดยมีปลัดกระทรวงเกษตรและสหกรณ์ ปลัดกระทรวงพาณิชย์ ปลัดกระทรวงการคลัง ปลัด กระทรวงอุตสาหกรรม และผู้แทนส่วนราชการที่เกี่ยวข้อง เข้าร่วมการประชุมโดยพร้อมเพรียง
โดยการประชุมวันนี้มีวาระหารือเร่งด่วนเพื่อกำหนดแนวทางการช่วยเหลือเกษตรกรผู้ปลูกข้าวนาปี ปีการผลิต 2557/2558 ทั้งในเรื่องของการลดต้นทุน การผลิต ปุ๋ย สารเคมี การเก็บเกี่ยวเมล็ดพันธุ์ข้าว วิธีการเพิ่มผลผลิตต่อไร่ การสนับสนุนแหล่งเงินทุน การส่งเสริมการตลาด และการส่งเสริมการมี ส่วนร่วมของเกษตรกร
อย่างไรก็ดีแนวทางช่วยเหลือต้องให้ชาวนาสามารถดำเนินการผลิตข้าวได้อย่างมีประสิทธิภาพต่อไป และมีรายได้มาจุนเจือครอบครัวให้เพียงพอต่อการดำรงชีพ ทำให้เศรษฐกิจของประเทศได้รับการกระตุ้น มีการหมุนเวียนเงินในระบบมากขึ้น

MThai News
