กสทช.แจงผู้โอนย้ายเลขหมาย 1800 MHz แล้วกว่า 10 ล้านราย แนะผู้ที่ยังตกค้างกว่า 5 ล้านเลขหมายเร่งโอนย้ายในทันที หากรอเดทไลน์เจ้าหน้าที่ทำให้ไม่ทันเพราะจำกัดเพียงวันละ 60,000 รายเท่านั้น งานนี้มีซิมดับแน่ๆ

พ.อ.ดร.เศรษฐพงค์ มะลิสุวรรณ รองประธานกรรมการกิจการกระจายเสียงกิจการโทรทัศน์และกิจการโทรคมนาคมแห่งชาติ (กสทช.) และประธานคณะกรรมการกิจการโทรคมนาคม (กทค.) เปิดเผยว่า ภายหลังสัญญาสัมปทานการให้บริการโทรศัพท์เคลื่อนที่ ระบบเซลลูล่า คลื่น 1800 กับ บริษัท ไวร์เลส คอมมูนิเคชั่น เซอร์วิส จำกัด (บริษัท ทรู มูฟ จำกัด) และบริษัท ดิจิตอลโฟน จำกัด (GSM1800) สิ้นสุดลงตั้งแต่วันที่ 15 กันยายน 2556 และกสทช.มีมาตรการเยียวยา เพื่อให้ลูกค้าผู้ใช้บริการไปดำเนินการโอนย้ายเลขหมายเป็นระยะเวลา 1 ปี จากจำนวน ผู้ใช้บริการคลื่นความถี่ดังกล่าวรวมกว่า 18 ล้านราย
ทั้งนี้ปรากฎว่ามียอดคงเหลือ ณ 30 เมษายน 2557 บริษัท ดิจิตอลโฟน จำกัด หรือ ดีพีซี จำนวน 5,950 เลขหมาย ในขณะที่บริษัท ทรูมูฟ จำกัด มีผู้ใช้งานประจำที่ยังคงค้างโอนมีอยู่กว่า 3,200,000 ราย และผู้ใช้งานน้อยมากหรือไม่มีการใช้งาน มีกว่า 2,300,000 เลขหมาย
ทั้งนี้หากรอเวลาดำเนินการช่วงใกล้สิ้นสุดเวลามาตรการในวันที่ 15 กันยายน 2557 จะไม่สามารถเปลี่ยนได้ทัน เพราะการโอนเลขหมายมีข้อจำกัดที่ทำได้สูงสุด 60,000 รายต่อวัน จึงขอเตือนให้ผู้ที่สงสัยว่าตัวเองอยู่ในข่ายต้องโอนย้ายเลขหมายหรือไม่ ไปทำการตรวจสอบ ทั้งจากผู้ให้บริการเจ้าของเลขหมายเดิม หรือ สามารถสอบถามที่สายด่วนกสทช. 1200 และหากอยู่ในข่ายให้ทะยอยดำเนินการได้ทันที เพื่อป้องกันปัญหาซิมดับ
MThai News
