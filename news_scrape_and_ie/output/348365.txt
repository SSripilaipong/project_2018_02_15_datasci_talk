หัวหน้า คสช. มอบ สคร. พิจารณาปรับปรุงประสิทธิภาพการทำงาน ผลตอบแทนและสิทธิประโยชน์ส่วนเกินของ 56 รัฐวิสาหกิจให้ใหม่ทั้งระบบ เพื่อความเหมาะสมตามหลักเกณฑ์

น.ส.ปถมาภรณ์ รัตนดิลก ณ ภูเก็ต ทีมโฆษก คสช. แถลงว่า เมื่อวันที่ 16 มิ.ย.ที่ผ่านมา พล.อ.ประยุทธ์ จันทร์โอชา หัวหน้า คสช. เป็นประธานประชุมติดตามงานประจำวัน มีหัวหน้าฝ่ายทั้ง 6 ฝ่าย และหน่วยขึ้นตรงทั้งหมด โดยหัวหน้า คสช. ได้สั่งการหัวหน้าฝ่ายเศรษฐกิจให้พิจารณาปรับปรุงประสิทธิภาพของกรรมการรัฐวิสาหกิจ และบริษัทมหาชนที่รัฐบาลถือหุ้นอยู่
ทั้งนี้หัวหน้า คสช. มอบหมายให้สำนักงานคณะกรรมการนโยบายรัฐวิสาหกิจ (สคร.) ไปประเมินสถานะ และวิเคราะห์ประสิทธิภาพของกรรมการรัฐวิสาหกิจที่ปัจจุบันมีอยู่ 56 บอร์ด โดยให้พิจารณาเรื่องผลตอบแทนและสิทธิประโยชน์ส่วนเกิน ค่าตอบแทนของกรรมการบอร์ด เบี้ยประชุม โบนัส ค่าใช้จ่ายอื่นๆ หรือสิทธิประโยชน์ส่วนเกินต่างๆ ที่กรรมการได้รับ รวมทั้งต้องมีข้อเสนอที่เหมาะสมตามหลักเกณฑ์การใช้เงิน อาทิ กรรมการในบริษัทมหาชนในตลาดหลักทรัพย์ต้องคำนึงถึงกฎเกณฑ์ที่ตลาดหลักทรัพย์กำหนดด้วย
อย่างไรก็ตาม รายงานข่าวกระทรวงการคลัง เปิดเผยว่า ข้อมูลที่คลังเตรียมชี้แจงให้ คสช. จะชี้ให้เห็นว่าการจ่ายผลตอบแทนและโบนัสของรัฐวิสาหกิจมี 2 ส่วน ในส่วนแรกรัฐวิสาหกิจที่อยู่ในตลาดหลักทรัพย์ สามารถจ่ายผลตอบแทนและโบนัสได้ไม่มีเพดาน ประกอบด้วย บริษัทท่าอากาศยานไทย บริษัท การบินไทย บริษัท ปตท. และบริษัท อสมท
ส่วนรัฐวิสาหกิจที่ไม่อยู่ในตลาดหลักทรัพย์ การจ่ายผลตอบแทนจะมีขั้นบันไดเงินเดือนชัดเจน และการจ่ายโบนัสต้องเป็นตามการประเมินผลงาน หากได้คะแนนมากได้โบนัสมากและได้คะแนนน้อยก็ได้โบนัสน้อย ต้องแก้ไขการจ่ายโบนัส ให้รัฐวิสาหกิจที่อยู่ในตลาดหลักทรัพย์ใช้เกณฑ์การจ่ายโบนัสเดียวกันกับรัฐวิสาหกิจที่ไม่ได้อยู่ในตลาดหลักทรัพย์ เพื่อให้เกิดความเป็นธรรม
MThai News
