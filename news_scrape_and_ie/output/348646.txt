ธ.ก.ส.พร้อมสนับสนุนสินเชื่อชะลอการขายข้าวเปลือกนาปี ปีการผลิต 2557/2558 และช่วยลดต้นทุนการผลิตชาวนา ตามแนวทาง คสช.

นายลัษณ์ วจนานวัช ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) กล่าวว่า ธนาคารพร้อมช่วยเหลือเกษตรกรในระยะยาว ตามแนวทางของ คสช.ซึ่งกำหนดแนวทางการปฏิรูปเพื่อสร้างความยั่งยืนในภาคเกษตรกรรมในหลายด้าน เช่น การลดต้นทุนการผลิต โดยการลดค่าเช่าที่ดินทำกิน การส่งเสริมการใช้ปุ๋ยอินทรีย์ การจัดตั้งธนาคารเมล็ดพันธุ์ข้าว ธนาคารปุ๋ย การพัฒนาความรู้ให้กับชาวนาบนพื้นฐานเศรษฐกิจพอเพียง การจัดการด้านการตลาด ฟื้นฟูและยกระดับการผลิต การเพิ่มมูลค่าผลผลิต การจัดตั้งตลาดกลาง และสนับสนุนการนำระบบสหกรณ์มาเป็นกลไกในการขับเคลื่อนงานดังกล่าวอย่างเป็นระบบ ทาง ธ.ก.ส. พร้อมเข้าไปสนับสนุนชาวนาในทุกขั้นตอน

นอกจากนี้ยังได้ออกโครงการสินเชื่อชะลอการขายข้าวเปลือกนาปี ประจำปีการผลิต 2557/2558 ซึ่งเป็นสินเชื่อช่วยเหลือเกษตรกรในช่วงผลผลิตตกต่ำ เพราะสามารถนำผลผลิตมาขอกู้เงินกับ ธ.ก.ส.ได้ในอัตรา 80% วงเงินไม่เกินรายละ 300,000 บาท โดยไม่เสียดอกเบี้ย 4 เดือน เริ่มตั้งแต่วันที่ 1 พฤศจิกายน 2557 ถึง 30 กันยายน 2558 และโครงการสินเชื่อเพื่อรวบรวมข้าว โดยผ่านสถาบันเกษตรกร เพื่อให้สถาบันรับซื้อข้าวจากสมาชิกในราคาตลาดหรือสูงกว่าเล็กน้อย เพื่อช่วยพยุงราคาข้าวอีกทางหนึ่ง โดย ธ.ก.ส. จะเป็นผู้สนับสนุนสินเชื่อให้กับสถาบันเกษตรกร โดยพิจารณาวงเงินร่วมกับกระทรวงเกษตรและสหกรณ์ เพื่อให้สถาบันเกษตรกรเข้าไปรับซื้อข้าวจากสมาชิกชาวนา ขณะนี้มีสหกรณ์กว่า 500 แห่งทั่วประเทศดำเนินธุรกิจเกี่ยวกับการซื้อขายข้าวในปัจจุบัน
Mthai News
