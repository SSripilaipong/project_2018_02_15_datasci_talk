ปธ. องค์กรต่อต้านคอร์รัปชั่น แนะ คสช.ตรวจสอบอีก 3 โครงการ ประกอบด้วย ซื้อเครื่องบินของการบินไทย-ผลิตไฟฟ้าแสงอาทิตย์ชุมชน-สุวรรณภูมิเฟส 2 เพื่อให้การใช้จ่ายงบประมาณเป็นไปอย่างมีประสิทธิภาพ

นายประมนต์ สุธีวงศ์ ประธานองค์กรต่อต้านคอร์รัปชั่น (ประเทศไทย) กล่าวว่า หลังคณะรักษาความสงบแห่งชาติ (คสช.) เข้ามาบริหารจัดการประเทศ ช่วงแรกให้ความสำคัญกับเรื่องความมั่นคงและความสงบสุข ขณะที่ช่วง 2-3 วันที่ผ่านมาเริ่มหันมาให้ความสำคัญเรื่องปัญหาทุจริตคอร์รัปชั่น เช่น การตรวจสอบ 8 โครงการของภาครัฐ และการปรับปรุงบอร์ดในรัฐวิสาหกิจ ซึ่งเป็นสัญญาณที่ดีและสอดคล้องกับข้อเสนอขององค์กร
ทั้งนี้ยังมีอีกหลายโครงการที่น่าจับตาตรวจสอบ เช่น โครงการจัดซื้อฝูงบินของบริษัท การบินไทย จำกัด (มหาชน) มูลค่า 240,000 ล้านบาท โครงการผลิตไฟฟ้าโรงงานแสงอาทิตย์ชุมชน 800 ชุมชนทั่วประเทศ มูลค่า 40,000 ล้านบาท และโครงการก่อสร้างสนามบินสุวรณภูมิเฟส 2 ที่ต้องใช้งบประมาณปี 2558 ซึ่งต้องเข้ามาตรวจสอบเพื่อให้การใช้จ่ายงบประมาณเป็นไปอย่างมีประสิทธิภาพ
อย่างไรก็ตาม ประมาณเดือน ก.ค.หรือ ส.ค. องค์กรต่อต้านคอร์รัปชั่น จะเป็นเจ้าภาพจัดเวทีระดมความคิดเห็นจากองค์กรต่างๆ เพื่อเสนอแนวทางปฏิรูปด้านทุจริตคอร์รัปชั่นต่อสภาปฏิรูปตอไป
MThai News
