กระทรวงพาณิชย์ เผยจีนเปลี่ยนทิศทางการลงทุนสู่อาเซียนมากขึ้น ช่วยให้ไทยก้าวเป็นฮับเชื่อมโยงเศรษฐกิจภูมิภาคอาเซียน-จีน ได้รวดเร็วขึ้น
นางอัมพวัน พิชาลัย ผู้อำนวยการสำนักงานนโยบายและยุทธศาสตร์การค้า กระทรวงพาณิชย์ เปิดเผยว่า จีนเริ่มเข้ามามีบทบาทในอาเซียนมากขึ้น และเป็นคู่ค้าอันดับต้นๆ ของทุกประเทศในอาเซียน โดยเฉพาะประเทศไทย โดยปี 2556 การค้าไทย-จีน มีมูลค่า 457,000 ล้านดอลลาร์สหรัฐ ขยายตัว 10.2% เมื่อเทียบกับปี 2555
โดยขณะนี้จีนเน้นการเติบโตแบบยืดหยุ่น และลดเป้าหมายการเติบโตเหลือ 7% โดยให้ความสำคัญกับการปฏิรูปและปรับโครงสร้างเศรษฐกิจภายในประเทศ รวมทั้งให้ความสำคัญกับการเร่งพัฒนาพื้นที่ตอนในและฝั่งตะวันตกของประเทศ เช่น มหานครฉงชิ่ง ซึ่งถือเป็นศูนย์กลางการพัฒนเศรษฐกิจ และความเจริญในภาคตะวันตก อีกทั้งเป็นฐานการผลิตอุตสาหกรรมหนัก เช่น รถยนต์ รถจักรยานยนต์ และเครื่องจักรกล โดยปี 2555 การค้าไทย-ฉงชิ่ง มีมูลค่า 981 ล้านดอลลาร์สหรัฐ ขยายตัวสูงถึง 200% และคาดว่าหลังจากเปิดสะพานมิตรภาพใหม่ แห่งที่ 4 แล้ว การค้าอาเซียน-ฉงชิ่ง และการค้าไทย-ฉงชิ่ง จะขยายตัวอีกหลายเท่าตัว 
รวมทั้งจีนยังให้ความสำคัญต่อระบบโลจิสติกส์และการเชื่อมระบบโครงสร้างพื้นฐาน อาทิ ถนน และรถไฟความเร็วสูง โดยนักลงทุนตั้งเป้าไปที่สีหนุวิลล์ ซึ่งเป็นเมืองอุตสาหกรรมและเมืองท่าสำคัญของกัมพูชา แต่สีหนุวิลล์ยังไม่พร้อมสำหรับการลงทุนขนาดใหญ่ของจีน เพราะกัมพูชามีข้อจำกัดด้านแรงงานที่มีทักษะ และยังถูกจัดเป็นประเทศพัฒนาน้อยที่สุด การรองรับการลงทุนจากต่างประเทศจึงทำได้ช้า ดังนั้นจะเป็นโอกาสดีสำหรับไทย ในการพิจารณาจัดตั้งเขตเศรษฐกิจพิเศษที่ชายแดนไทย-กัมพูชา ใกล้คลองลึก จ.ตราด ซึ่งเป็นจุดที่สามารถนำเข้าแรงงานค่าจ้างถูกจากกัมพูชาได้ เพื่อดึงดูดนักลงทุนจีน
“นอกจากนี้หากมีการเชื่อมเส้นทางรถไฟของไทยกับรถไฟความเร็วสูงของจีน โดยไทยอาจสร้างรถไฟรางคู่ จะเป็นประโยชน์อย่างมากในการส่งออกสินค้าไปจีน รวมทั้งไปสหภาพยุโรป (อียู) ด้วย เนื่องจากจีนเปิดให้บริการขนส่งสินค้าด้วยรถไฟความเร็วสูง ฉงชิ่ง-เบลเยียม แล้ว โดยใช้เวลาในการเดินทางเพียง 2 สัปดาห์ นอกจากนี้ หากเส้นทางฉงชิ่ง-ชายแดนลาว-จีน เปิดดำเนินการ (ใช้เวลาเดินทาง 2-3 วัน) จะทำให้การค้าอาเซียน-จีน มีความคล่องตัวมากขึ้นอย่างมหาศาล” นางอัมพวัน กล่าวเพิ่มเติม
MThai News

