บล.ดีบีเอส วิคเคอร์ส ให้น้ำหนักการลงทุนกลุ่มพลังงาน 50% หรือNeutral เน้นลงทุนธุรกิจต้นน้ำมั่นใจไม่ถูกแทรกแซง เชื่อ คสช.ตรึงราคาก๊าซ LPG

นางสาวณภัทร จันทรเสรีกุล นักวิเคราะห์หลักทรัพย์ บล.ดีบีเอส วิคเคอร์ส วิเคราะห์การลงทุนในกลุ่มพลังงานว่า “น้ำหนักการลงทุนแบบ 50-50” หรือ Neutral ทั้งนี้การปรับโครงสร้างพลังงาน คาดว่าจะเน้นไปที่ LPG ทางฝ่ายวิจัยฯ DBSV เชื่อว่า เรื่องหลักที่เน้นคือ LPG โดยในขณะนี้ทางคสช.ให้คงราคาก๊าซ LPG ภาคครัวเรือนไว้ก่อน และกำลังกดดันให้พิจารณาราคาขายก๊าซ LPG ให้กับผู้ผลิตในกลุ่มปิโตรเคมี ซึ่ง PTTGC ใช้ก๊าซ LPG เป็นวัตถุดิบประมาณ 20% ของทั้งหมด โดยรับซื้อมาที่ราคาประมาณ 584 เหรียญสหรัฐ/ตัน ต่ำกว่าราคาในตลาดโลกที่ 850 เหรียญสหรัฐ/ตัน ทั้งนี้คสช.คาดว่าจะสรุปเรื่องการปรับโครงสร้างพลังงานภายในสิ้นเดือนมิ.ย.นี้
ฝ่ายวิจัยฯ DBSV คาดว่าจะไม่มีการแทรกแซงผู้ผลิตทางด้านต้นน้ำ (สำรวจ & ผลิต) โดยราคาน้ำมันดิบถูกอ้างอิงกับราคาน้ำมันดิบดูไบ ขณะที่ราคาก๊าซมีราคาน้ำมันเตา ดัชนีราคาผู้บริโภค ดัชนีราคาผู้ผลิต และอัตราแลกเปลี่ยนเป็น Benchmark ส่วนราคาก๊าซในประเทศขณะนี้ (360 เหรียญ สหรัฐ/ตัน) สูงกว่าราคาก๊าซในสหรัฐ ตะวันออกกลาง และมาเลเซีย ประมาณ 2 เท่า ซึ่งการปรับขึ้นราคาก๊าซจะมีผลกระทบต่อราคาพลังงานทั้งระบบ เราเห็นว่าการกำหนดราคาก๊าซในปัจจุบันมีความโปร่งใสอยู่แล้ว ดังนั้นจึงคาดว่าจะไม่มีการปรับเปลี่ยนในส่วนของอุตสาหกรรมพลังงานต้นน้ำ
ขณะที่ราคาค่าผ่านท่อก๊าซถูกกำหนดโดยคณะกรรมการเรคกูเลเตอร์ ซึ่ง PTT ใช้ท่อส่งก๊าซของตัวเองและให้เช่าภายนอกในราคาค่าผ่านท่อที่คณะกรรมการฯกำหนด ปัจจุบันรัฐบาลเป็นผู้ถือหุ้นใหญ่ 66% ใน PTT ทำให้ประเมินว่าคสช.ไม่น่าจะมีการปรับอัตราค่าผ่านท่อก๊าซในเร็วๆนี้ โดยอาจมีมาตรการลดแรงกดดันจากสาธารณชนเพิ่มเติม เช่น การให้รัฐบาลถือหุ้น PTT เป็นสัดส่วนที่เพิ่มขึ้น เป็นต้น
อย่างไรก็ตามคาด PTTEP และ SCC จะไม่ถูกกระทบจากการปรับโครงสร้างพลังงาน ขณะที่ PTT, BCP และ PTTGC มีความเสี่ยงเรื่องผลกระทบจากการปรับโครงสร้าง ทั้งนี้เราไม่เชื่อว่าคสช.จะเข้ามาแทรกแซงราคาหน้าโรงกลั่น เพราะราคาผลิตภัณฑ์จำหน่ายออกไปในราคาตลาดอยู่แล้ว แต่อาจจะเข้ามาแทรกแซงราคาขายปลีก เช่น ให้ลดค่าการตลาด (Marketing margin) ลง คล้ายๆกับการจัดการราคาน้ำมันดีเซล
การวิเคราะห์ความอ่อนไหว เราพบว่าความเสี่ยงขาลง (Downside risk) ของธุรกิจค้าปลีกคิดเป็นเพียง 4% ของรายได้ก่อนหักภาษี( EBITDA) ของ PTT และการเพิ่มขึ้นของราคา LPG จะทำให้กำไรสุทธิของ PTTGC ลดลง 14%
MThai News
