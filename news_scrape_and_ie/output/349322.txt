ฟอร์บส์ จัดอันดับบริษัทชั้นนำของโลกที่มีขนาดใหญ่ปี 2557 “ปตท”รั้งอันดับ 180 ร่วงจากปีก่อนที่อยู่อันดับ 144 จาก 2,000 บริษัท

นายไพรินทร์ ชูโชติถาวร ประธานเจ้าหน้าที่บริหารและกรรมการผู้จัดการใหญ่ บริษัท ปตท. จำกัด (มหาชน) เปิดเผยว่า ปตท.ได้รับการจัดอันดับเป็นลำดับที่ 180 จาก 2,000 บริษัทชั้นนำทั่วโลกที่มีขนาดใหญ่ที่สุดประจำปี 2014 ร่วงจากปีก่อนที่ปตท.อยู่ในอันดับ 144 และปี 2555 อยู่ที่อันดับ 167 แต่ในปีนี้ปตท.เป็นบริษัทเพียงแห่งเดียวในไทยที่ได้รับการพิจารณาอยู่ใน 500 อันดับแรก จากการสำรวจ Forbes Global 2000 โดยนิตยสารฟอร์บ ซึ่งเป็นนิตยสารการเงินและการธนาคารชั้นนำของโลก
นิตยสาร Forbes Global 2000 ได้คัดเลือกบริษัทมหาชนขนาดใหญ่ของโลก เพื่อทำการจัดอันดับโดยวัดจากการประเมินศักยภาพการดำเนินธุรกิจในปี2013 ที่ผ่านมา ซึ่งวิเคราะห์จากองค์ประกอบด้านการเงินต่างๆ ได้แก่ ยอดขาย กำไร มูลค่าทรัพย์สินและมูลค่าตลาด นับว่า ปตท. เป็นบริษัทชั้นนำของไทยที่ได้รับการยอมรับในเวทีระดับโลก ซึ่งแสดงถึงความเชื่อมั่นของนักลงทุนต่างประเทศมีต่อการดำเนินธุรกิจของ ปตท.
โดยนอกจาก ปตท. แล้ว บริษัทในกลุ่ม ปตท.ได้แก่ บริษัท พีทีที โกลบอล เคมิคอล จำกัด (มหาชน) และบริษัท ไทยออยล์ จำกัด (มหาชน) ยังได้รับการจัดอันดับจาก Forbes Global 2000 ด้วยเช่นกัน โดยอยู่ในอันดับที่ 687 และ 1,587 ตามลำดับ
MThai News
