คสช.ประกาศปรับราคาหวย เป็นคู่ละ 80 บ. เริ่มขาย 1 ก.ค.นี้”สังศิต พิริยะรังสรรค์”ย้ำปัญหาหมักหมมขายต่อเป็นทอดๆเพิ่มภาระคนซื้อ
พล.ท.อนันตพร กาญจนรัตน์ ประธานคณะกรรมการติดตามและตรวจสอบการใช้จ่ายงบประมาณภาครัฐ หรือ คตร. เป็นประธานการประชุม คตร. ครั้งที่ 4/2557 โดยรายงานสรุปเรื่องมาตรการจำหน่ายสลากกินแบ่งรัฐบาลในราคาคู่ละ 80 บาท ที่คาดการณ์จะเริ่มต้นได้ในวันที่ 1 กรกฎาคมนี้ นอกจากนี้ ยังรายงานความคืบหน้าในการพิจารณายกเลิก 8 โครงการ และการพิจารณาความคืบหน้าในข้อมูลที่จะต้องติดตามอีก 28 โครงการ เพื่อความเหมาะสมและคุ้มค่า
ด้านนายสังศิต พิริยะรังสรรค์ คณบดีวิทยาลัยนวัตกรรมสังคม มหาวิทยาลัยรังสิต เปิดเผยว่า ตามคำสั่งของคณะรักษาความสงบแห่งชาติ (คสช.) ที่ให้ไปดูรายละเอียดทั้งระบบการขายล็อตเตอรี่ ว่ามีผลประโยชน์อยู่ที่ใดและจะยกเลิกอะไรได้บ้าง เพื่อทำให้ราคาอยู่ที่ใบละ 40 บาท หรือคู่ละ 80 บาทนั้น ส่วนตัวมองว่า สิ่งที่ คสช. ดำเนินการอยู่คือการใช้กำลังกดดันให้ผู้แทนจำหน่ายที่ได้รับโควตาขายล็อตเตอรี่ในราคาที่ขาดทุน เนื่องจากที่ผ่านมา ผู้แทนจำหน่ายได้จ่ายเงินให้ฝ่ายการเมืองไปแล้ว ทำให้ต้นทุนที่ได้รับจากล็อตเตอรี่ปรับเพิ่มขึ้นมากกว่าคู่ละ 80 บาท จึงไม่ได้ทำตามที่สำนักงานสลากฯกำหนดไว้
“ปัญหาที่เกิดขึ้นเป็นเวลานาน เนื่องจากการนำล็อตเตอรี่ไปขายกันเป็นทอด ๆ ซึ่งสร้างภาระให้กับผู้บริโภค และมีเพียงผู้แทนจำหน่ายที่ได้รับโควตาเท่านั้นที่ได้รับผลประโยชน์และกำไร หาก คสช.จะกำหนดให้ปลายทางปรับลดราคาลงมา คงไม่มีใครยอมทำตาม เพราะเป็นการสร้างภาระและการขายทุนให้กับผู้ค้าแบบเดินหรือจักรยานทุกราย”
MThai News
