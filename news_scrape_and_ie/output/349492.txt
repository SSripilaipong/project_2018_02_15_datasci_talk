คสช.สั่งชะลอ4โครงการ “คลื่น4จี คลื่น 1800 คลื่น 900-แจกคูปองทีวีดิจิตัล” ด้าน “ฐากร ตัณฑสิทธิ์” รับทราบคำสั่งพร้อมปฎิบัติตาม ส่วนAIS ไร้ความเห็นแต่ขอให้บริการคลื่นเดิมไปก่อน
นายฐากร ตัณฑสิทธิ์ เลขาธิการคณะกรรมการ กสทช. กล่าวว่าหลังจาก สำนักงาน กสทช.รายงาน 4 โครงการขนาดใหญ่ให้ คณะทำงาน คสช. ทราบ ล่าสุดเมื่อวานนี้ (17 มิ.ย.) พล.อ.ประยุทธ์ จันทร์โอชาหัวหน้าคณะรักษาความสงบแห่งชาติ มีหนังสือด่วนถึงสำนักงาน กสทช. ให้ชะลอการดำเนินการ 4 โครงการไว้เป็นการชั่วคราวก่อน เพื่อความโปร่งใส จนกว่าจะมีการตรวจสอบรายละเอียดทั้ง 4 โครงการ
ทั้ง 4 โครงการประกอบด้วย 1.โครงการประมูล 4จี บนคลื่น ความถี่ 1800 เมกะเฮิรตซ์จำนวน 2 ใบอนุญาต 2.โครงการจัดประมูลใบอนุญาตให้ใช้คลื่นความถี่ 900 เมกะเฮิรตซ์ จำนวน 2 ใบอนุญาต รวม 4 ใบอนุญาต มูลค่า 4.29 หมื่นล้านบาท 3.โครงการแจกคูปองสนับสนุนการเปลี่ยนผ่านทีวีดิจิตัล 25 ล้านครัวเรือน มูลค่า 2.5 หมื่นล้านบาท และ4.โครงการบริการโทรคมนาคมพื้นฐานโดยทั่วถึงและบริการเพื่อสังคม (USO) มูลค่า 2 หมื่นล้านบาท รวมทั้ง 4 โครงการ มูลค่า 8.79 หมื่นล้านบาท
อีกทั้งยัง คสช.สั่งให้ กสทช.ปรับปรุงโครงสร้างและจัดทำเป็นข้อบังคับ ข้อกฎหมายในการใช้จ่ายงบประมาณให้ชัดเจน ให้ได้รับความไว้วางใจและเกิดประโยชน์กับรัฐอย่างเต็มที่ คลายความวิตกกังวลสงสัยจากประชาชนให้ได้ โดยช่วงเวลานี้ ต้องยอมรับว่า กสทช.ไม่มีอำนาจในการดำเนินการใด เพราะทุกโครงการขนาดใหญ่ต้องผ่านความเห็นชอบจาก คสช. และ กสทช. ต้องปฏิบัติตาม โดยได้แจ้งให้บอร์ดกสทช.รับทราบคำสั่งวันนี้(18 มิ.ย.)” นายฐากร กล่าว
ด้านนายวิเชียร เมฆตระการ ประธานเจ้าหน้าที่บริหาร บมจ.แอดวานซ์ อินโฟร์ เซอร์วิส กล่าวว่า ยังไม่มีข้อมูลการสั่งชะลอประมูล 4จี จึงไม่ขอ แสดงความเห็น แต่คลื่นที่มีคงใช้คลื่นไปเรื่อยๆ ส่วนการดำเนินการคลื่นใหม่ต้องใช้เวลาเตรียมการนาน นายปกรณ์ พรรณเชษฐ์ ผู้อำนวยการอาวุโส ฝ่ายการตลาด บมจ.โทเทิ่ล แอ็คเซ็ส คอมมูนิเคชั่น กล่าวว่า หากชะลอการประมูล 4จี ออกไปน่าจะทำให้คลื่นที่มีอยู่รองรับการให้บริการได้ 5-6 เดือน โดยขึ้นอยู่กับความต้องการของผู้บริโภค เช่น ดีแทคมีลูกค้าที่ใช้บริการคลื่น 2100 เมกะเฮิรตซ์รวม 19 ล้านราย แม้จะไม่มี 1800 เมกะเฮิรตซ์แต่ขณะ นี้ยังมีอยู่ 3 คลื่นความถี่คือ 2100, 1800 และ 850 เมกะเฮิรตซ์ ด้านรายละเอียดอื่นๆ คงต้องให้ นายจอน เอ็ดดี้ อับดุลลาห์ ประธานเจ้าหน้าที่บริหาร ดีแทค เป็นผู้แถลง
MThai News
