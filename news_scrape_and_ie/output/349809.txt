“ประยุทธ์” นั่งหัวโต๊ะเป็น ปธ. ประชุมบอร์ดบีโอไอ อนุมัติ 18 โครงมูลค่า 1.2 แสนล้านบาทฮึ่มห้ามโกง

นายอุดม วงศ์วิวัฒน์ไชย เลขาธิการคณะกรรมการส่งเสริมการลงทุน (บีโอไอ) เปิดเผยภายหลังการประชุมคณะกรรมการส่งเสริมการลงทุน หรือ บอร์ดบีโอไอ โดยมี พล.อ.ประยุทธ์ จันทร์โอชา หัวหน้าคณะรักษาความสงบแห่งชาติ (คสช.) เป็นประธานกรรมการ และมี พล.อ.อ.ประจิน จั่นตอง หัวหน้าฝ่ายเศรษฐกิจ คสช. เป็นรองประธานกรรมการ และเป็นการประชุมครั้งแรกว่า ที่ประชุมได้อนุมัติให้การส่งเสริมการลงทุน 18 โครงการ รวมมูลค่าเงินลงทุน 122,837.7 ล้านบาท อาทิ บริษัท ซีพีเอฟ (ประเทศไทย) จำกัด (มหาชน) ได้รับส่งเสริมการลงทุนกิจการบริการรับฝากห้องเย็น โดยมีความจุประมาณ 8,500 ตันสินค้า เงินลงทุนทั้งสิ้น 900 ล้านบาท ตั้งอยู่ที่จังหวัดนครราชสีมา
บริษัท โตโยต้า มอเตอร์ ประเทศไทย จำกัด ได้รับส่งเสริมการลงทุนกิจการผลิตรถยนต์เป็นโครงการรวม (Package) เงินลงทุนทั้งสิ้น 51,523 ล้านบาท กำลังการผลิตรถยนต์ปิกอัพรวมประมาณ 570,000 คัน กำลังการผลิตชิ้นส่วนรวมปีละประมาณ 4,800,000 ชิ้น โดยโครงการตั้งอยู่ที่จังหวัดสมุทรปราการ และจังหวัดฉะเชิงเทรา
นางเพ็ญทิพย์ พรจะเด็ด นายกสมาคมส่งเสริมผู้ประกอบการวิสาหกิจขนาดกลางและขนาดย่อมไทย (เอทีเอสเอ็มอี) ในฐานะที่ปรึกษาบอร์ดบีโอไอ กล่าวว่า ในที่ประชุมบอร์ด พล.อ.ประยุทธ์ ได้ให้นโยบายการอนุมัติโครงการต่าง ๆ ต้องให้เกิดประโยชน์กับประเทศชาติ และขั้นตอนการอนุมัติต้องโปร่งใสตรวจสอบ ได้ ย้ำว่าต้องไม่มีการคอร์รัปชั่นเกิดขึ้นโดย เด็ดขาด ซึ่งการอนุมัติโครงการในครั้งนี้ จะ ช่วยเรียกความเชื่อมั่นนักลงทุนกลับคืนมาได้ ซึ่งในส่วนของตนได้เสนอขอให้บอร์ดบีโอไออนุมัติในโครงการที่ช่วยส่งเสริมการจ้างงานของเอสเอ็มอี และต้องการให้ส่งเสริมการใช้สินค้าเอสเอ็มอี
MThai News
