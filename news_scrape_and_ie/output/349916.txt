กรมส่งเสริมการค้าฯ เร่งแก้ปัญหาแรงงานในอุตสาหกรรม”ประมงไทย” หลังสื่ออังกฤษโจมตี มุ่งเป้า บมจ. CPF ใช้แรงงานต่างด้าวแบบผิดกฎหมาย
นางนันทวัลย์ ศกุนตนาค อธิบดีกรมส่งเสริมการค้าระหว่างประเทศ เปิดเผยถึงกรณีหนังสือพิมพ์เดอะการ์เดียนของอังกฤษเขียนบทความ เรื่อง “อุตสาหกรรมประมงในไทยใช้แรงงานต่างด้าวแบบผิดกฎหมาย” ว่า กรมฯ ได้ประชุมหารือกับผู้บริหารของบริษัท เจริญโภคภัณฑ์อาหาร จำกัด (มหาชน) หรือ CPF ถึงกรณีดังกล่าว ซึ่งทางบริษัทยืนยันว่าวัตถุดิบปลาป่นที่ใช้เป็นอาหารกุ้งซื้อมาจากโรงงานที่ดำเนินการถูกกฎหมาย นอกจากนี้ ที่ผ่านมา CPF ร่วมกับภาคส่วนต่าง ๆ เพื่อสนับสนุนและส่งเสริมการทำประมงอย่างถูกกฎหมายในประเทศไทยตลอด รวมถึงร่วมกับสมาพันธ์ผู้ผลิต สินค้าประมงไทยต่อต้านและหยุดการใช้แรงงานผิดกฎหมาย แรงงานเด็ก แรงงานทาสและการค้ามนุษย์
“กรมฯ ได้สั่งการให้สำนักงานส่งเสริมการค้าระหว่างประเทศ (สคร.) ทั้งภูมิภาคอเมริกาและยุโรป ติดตามสถานการณ์ในเรื่องดังกล่าวตั้งแต่สัปดาห์ที่ แล้ว และขณะนี้ขอให้ทูตพาณิชย์ทุกแห่งช่วยชี้แจงผู้นำเข้าผลิตภัณฑ์อาหารทะเลได้รายงานข้อเท็จจริงที่ถูกต้องครบถ้วน รวมทั้งให้ทูตพาณิชย์ทำ ความเข้าใจกับผู้นำเข้ารายใหญ่ทราบถึงการดำเนินการของภาครัฐและภาคเอกชนที่มีความตั้งใจและจริงใจในการแก้ไขปัญหานี้” นางนันทวัลย์ กล่าว
นอกจากนี้หอการค้าไทยและสภาหอการค้าแห่งประเทศไทยยังร่วมมือกับองค์กรภาคเอกชน 8 สถาบัน รวมกลุ่มกันในนาม “สมาพันธ์ผู้ผลิตสินค้าประมงไทย” เพื่อเข้าไปดูแลการผลิตสินค้าของสมาชิกตลอดห่วงโซ่การผลิต ทั้งในส่วนของบริษัทของตัวเองและกิจการที่เป็นเครือข่ายผลิตสินค้า เน้นการทำประมงจากแหล่งที่มาและเครื่องมือถูกต้องตามกฎหมายและไม่ทำลายสิ่งแวดล้อม

MThai News
