โฆษกแบงก์ชาติ ยืนยันเศรษฐกิจไทยแข็งแกร่ง และไม่ติดลบ2 ไตรมาสต่อกัน แต่ฟื้นตัวและโต 0.6% ใน3 เดือนนี้ ส่วนค่าเงินบาทไม่น่าห่วงมีผลกระทบจากลดเงินอุดหนุนเศรษฐกิจ (คิวอี) แค่ระยะสั้น

นางรุ่ง มัลลิกะมาส โฆษก ธนาคารแห่งประเทศไทย เผยแนวโน้มเศรษฐกิจไทยแข็งแกร่ง และไม่เข้าสู่ภาวะถดถอย หรือติดลบติดต่อกัน 2 ไตรมาสแน่นอน เนื่องจาก ธปท.ประเมินว่าเศรษฐกิจไทยไตรมาส 2 จะเติบโตมากกว่าไตรมาสแรกที่ติดลบที่ 0.6%เพราะเศรษฐกิจเริ่มฟื้นตัว หลังจากสถานการณ์การเมืองมีความชัดเจน ส่งผลให้การบริโภค และการลงทุนภาคเอกชนเริ่มกลับมา ประกอบกับมีแรงขับเคลื่อนจากการเบิกจ่ายงบประมาณในปี 2557 ต่อเนื่องในปี 2558 ขณะที่การท่องเที่ยวคาดว่าจะเริ่มกลับมาฟื้นตัวได้ตามปกติในช่วงครึ่งปีหลัง
กรณีที่หลายฝ่ายประเมินว่าค่าเงินบาทจะอ่อนค่าลงรวดเร็วมาอยู่ที่ 34 บาทต่อดอลลาร์สหรัฐ จากการปรับลดมาตรการกระตุ้นเศรษฐกิจ (คิวอี) ส่งผลให้เงินทุนเคลื่อนย้ายไหลกลับสหรัฐอเมริกาจำนวนมากนั้น ยืนยันว่าค่าเงินบาทจะไม่อ่อนค่าลงรวดเร็วแน่นอน
ภาพรวมค่าเงินบาทในเดือน มิ.ย.ที่ผ่านมา ค่าเงินบาทแข็งค่าขึ้นเมื่อเทียบกับสกุลเงินดอลลาร์สหรัฐ และค่าเงินอื่น ๆ ในภูมิภาค โดยมีสาเหตุจากข่าวดีต่างๆในประเทศ โดยเฉพาะดัชนีความเชื่อมั่นภาคเอกชนที่มั่นใจต่อเศรษฐกิจมากขึ้น หลังการเมืองคลี่คลาย มีแนวทางในการจัดตั้งรัฐบาลชั่วคราว เป็นต้น นอกจากนี้ยังมีปัจจัยจากต่างประเทศ โดยเฉพาะการดำเนินนโยบายการเงินผ่อนคลายต่อเนื่องของธนาคารกลางยุโรป (อีซีบี) และการประกาศคงอัตราดอกเบี้ยระดับต่ำต่อเนื่องอีกระยะหนึ่งของธนาคารกลางสหรัฐ (เฟด) ด้วย ส่งผลให้ค่าเงินดอลลาร์สหรัฐไม่ได้กลับมาแข็งค่าขึ้น และเงินไม่ได้ไหลออกจากตลาดหุ้นไทยมากนัก

MThai News

