หากมีคนเดินมาบอกคุณว่า ช่วยบริหารงานบริษัทของผม แล้วทำที่ทำงานผมให้เป็นที่เล่น คุณจะบริหารอย่างไรดีครับ…?
“เสริมคุณ คุณาวงศ์” คือ นักธุรกิจหนุ่มผู้ก่อร่างสร้างสรรค์บริษัทอย่างมีศิลปะด้วย แมีแนวคิดเช่นที่ว่าข้างต้นว่า “การทำงานที่เหมือนเล่น เหมือนไม่ต้องทำงาน แล้วพอคุณทำมันโดยที่คุณรู้สึกผ่อนคลาย(Relax) แล้วไม่ได้รู้สึกจริงจังมาก งานสร้างสรรค์มันก็จะเกิดขึ้น เพราะฉะนั้นการเล่น กับการทำงานมันสามารถไปด้วยกันได้อย่างดี” 
เมื่อความคิดออกมาแนวนี้บริษัท ซีเอ็มโอ จำกัด (มหาชน) ก็เสมือนผลงานที่มีศิลป์ และประสบความสำเร็จในธุรกิจสร้างสรรค์การจัดงาน หรือ อีเวนท์ จนกลายเป็นบริษัทอีเว้นท์แห่งแรก ที่เข้าจดทะเบียนในตลาดหลักทรัพย์ เอ็มเอไอ ในปี 2547 ได้สำเร็จ
ทั้งนี้ “เสริมคุณ คุณาวงศ์” เล่าย้อนความหลังเมื่อเริ่มต้นชีวิตการทำงานว่า เริ่มจากเป็นช่างภาพอิสระ ทั้งภาพนิ่งและภาพยนตร์ ต่อมาได้ก่อตั้ง “บริษัท ดิอายส์ จำกัด” (THE EYES) ในปี 2529 ให้บริการผลิตสื่อประเภทมัลติมิเดียและมัลติวิชั่นในสมัยนั้นถือเป็นเรื่องที่ใหม่มาก
ต่อมาจึงเพิ่มธุรกิจ ให้เช่าอุปกรณ์เกี่ยวกับแสงสีเสียงสำหรับการจัดอีเว้นท์ และคอนเสิร์ต จนมาถึงปี 2554เป็น บริษัท ซีเอ็มโอ จำกัด (มหาชน) CMO ให้บริการงานด้านความคิดสร้างสรรค์ และบริหารการจัดงานอีเว้นท์ จนเป็นยักษ์ใหญ่ในธุรกิจประเภทนี้ โดยมีจุดเด่นคือ สตูดิโอ“Creative Playground” หรือเรียกชื่อแบบไทยๆว่า “สนามเด็กเล่น แห่งการสร้างสรรค์” รองรับการถ่ายทำรายการดังๆมาหลายงาน อาทิ “The Voice” และ รายการ “The Winner is”
“เราเป็นบริษัทด้านการสร้างประสบการณ์ ถ้าจะทำให้คนอยากจะทำงานมากขึ้น ก็ให้คนเล่นมากขึ้นแล้วได้งานด้วย เราก็ยิ่งชอบให้เล่นมากขึ้น เพราะฉะนั้นการเล่นกับการทำงานมันก็กลายเป็นการใช้ชีวิต fitness ให้พนักงาน เรามีห้องซ้อมดนตรี เรามีโต๊ะปิงปอง ไม่รวมถึงที่นั่งโซฟา ที่ทำงาน อย่างไม่เป็นทางการ

นอกจากนี้โรงอาหาร ให้ทานอาหารที่วิวดีๆ เราเอาวิวดีๆ เอามาทำที่กินข้าว มี “ครัวเจ้ง๊อ” ข้างล่าง เพื่อให้คน 400 คนได้ทานอาหารดีๆมันเป็นแรงบันดาลใจ( inspiration) ส่วนตัวของผม ที่เชื่อว่าความรู้สึกที่ดีของพนักงานมันมีผลต่อสังคมของเรา” เสริมคุณกล่าว
เมื่อเราเริ่มต้นด้วยดี แนวคิดที่เป็นบวกก็มีชัยไปกว่าครึ่ง เพราะงานของเราต้องสื่อถึงคนจำนวนมาก จึงต้องเข้าใจเรื่อง “คน” มุมมองที่ผสมผสานความเข้าใจในชีวิต เป็นจุดเริ่มต้นจนก้าวสู่ความสำเร็จ ของนักธุรกิจร้อยล้าน “เสริมคุณ คุณาวงศ์”
MThai News

