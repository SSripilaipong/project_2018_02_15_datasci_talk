ประธานหอการค้าฯแนะคสช.พิจารณาจัดระเบียบพื้นที่ปลูกข้าว 70 ล้านไร่ในไทยใหม่เพื่อสร้างรายได้ชาวนา

วันนี้ (22 มิ.ย.) ผู้สื่อข่าวรายงานว่า นายอิสระ ว่องกุศลกิจ ประธานกรรมการหอการค้าไทย เปิดเผยว่า หอการค้าไทยต้องการเสนอให้คณะรักษาความสงบแห่งชาติ (คสช.) พิจารณาจัดระเบียบพื้นที่ปลูกข้าว 70 ล้านไร่ในไทยใหม่ เพื่อสร้างรายได้แก่เกษตรกร ด้วยการส่งเสริมให้ชาวนาเปลี่ยนการปลูกข้าวในพื้นที่นาดอน 27 ล้านไร่ มาปลูกสินค้าเกษตรประเภทอื่น เช่น อ้อย มันสำปะหลัง ข้าวโพด และยางพาราแทน เนื่องจากที่ผ่านมาชาวนาที่ปลูกข้าวบริเวณดังกล่าวแทบไม่มีกำไร หรือมีรายได้เพียง 4,000 – 4,500 บาทต่อไร่ เนื่องจากมีต้นทุนสูง และผลผลิตต่อไร่ต่ำ เฉลี่ยไม่เกิน 250-300 กิโลกรัมต่อไร่
ทั้งนี้ หากเปลี่ยนมาปลูกอ้อย อาจมีรายได้สูงถึง 14,000 บาทต่อไร่ เมื่อหักลบต้นทุน ก็จะมีกำไร 5,000 บาทต่อไร่ หรือปลูกมันสำปะหลัง จะมีรายได้ 8,000 -10,000 บาทต่อไร่ และมีกำไร 2,000 -3,000 บาทต่อไร่

MThai News
