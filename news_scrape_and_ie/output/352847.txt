บล.เอเซีย พลัส เชียร์หุ้นกลุ่มหลักทรัพย์ จากมูลค่าซื้อขายในตลาด 3.7 หมื่นล้านบาทต่อวัน ดันกำไรโบรกเกอร์ขึ้นยกแผง เน้นหุ้น MBKET,KGI และUOBKH

บล.เอเซีย พลัส วิเคราะห์หุ้นกลุ่มหลักทรัพย์ว่า ในช่วงเวลานี้ดัชนีตลาดหุ้น และมูลค่าซื้อขายฯฟื้นตัว ตามความเชื่อมั่น หนุนหุ้นใหม่ IPOs ไตรมาส 2/2557 ซึ่งคาดว่ากำไรของบริษัทหลักทรัพย์จะฟื้นตัวตามมา จึงปรับเพิ่มน้ำหนักลงทุนเท่ากับตลาด สภาพตลาดเอื้อต่อการลงทุนระยะสั้น
โดยไตรมาส 2/2557 กำไรดีขึ้น ตามภาวะตลาดซื่งช่วงต้นไตรมาสส่วนแบ่งตลาดของโบรกเกอร์ที่เน้นรายย่อยจะลดลง และมูลค่าซื้อขายของตลาดฯเฉลี่ยต่อวันเดือน เม.ย. ยังต่ำที่ 2.8 หมื่นล้านบาท กดดันรายได้ค่านายหน้าฯ แต่หลังการยึดอำนาจของ คสช. ในเดือน พ.ค. พลิกฟื้นความเชื่อมั่นนักลงทุน พร้อมดันดัชนีขึ้น 6% ในเวลาเพียง 1 เดือน และหนุนมูลค่าซื้อขายจนถึงปัจจุบันมาที่ 3.7 หมื่นล้านบาท เติบโตถึง 35.8% เทียบปีก่อน รวมถึงมีหุ้น IPOs เข้าตลาดฯเพิ่มสูงเกิน 2 เท่าตัวหนุนทั้งรายได้ค่านายหน้าฯ, กำไรจาก prop-trade (บัญชีบริษัทหลักทรัพย์ ที่โบรกเกอร์มาเล่นหุ้นในตลาดเอง)และรายได้จากธุรกิจวาณิชธนกิจภายใต้ภาวะการแข่งแรง จึงคาดผลกำไรกลุ่มฯในงวดนี้ฟื้นตัวอย่างมีนัยสำคัญเมื่อเทียบกับไต-รมาส 1/2557
ทั้งนี้ด้วยสภาวะตลาดฯที่กลับมาคึกคักอีกครั้ง จึงคาดว่าในช่วงที่เหลือของปีนี้ มูลค่าซื้อขายฯมีโอกาสสูงที่จะทรงตัวได้ที่ราว 3.8 หมื่นล้านบาท (ระดับที่ทำให้มูลค่าซื้อขายฯทั้งปี 2557 เป็นไปตามสมมติฐาน) ฝ่ายฯจึงยังคงสมมติฐานมูลค่าซื้อขายฯปี 2557 ตามเดิม และเชื่อกำไรกลุ่มฯช่วงครึ่งปีหลังมีแนวโน้มทรงตัวต่อจากไตรมาส 2/2557 เล็กน้อย จึงยังคงประมาณกำไรสุทธิกลุ่มฯที่ 3.4 พันล้านบาท ลดลง 31.6%เทียบปีก่อน และทรงตัวในปี 2558 และ 2559
แนวโน้มกำไรที่ดีขึ้นน่าจะทรงตัวในไตรมาสถัดไป ทำให้หุ้นหลักทรัพย์มีความน่าสนใจลงทุนระยะสั้น ๆ ฝ่ายฯจึงปรับเพิ่มน้ำหนักการลงทุนเป็น “เท่ากับตลาดฯ” (จากเดิมน้อยกว่าตลาดฯ) โดยปรับเพิ่มการประเมินมูลค่าหุ้นทั้งกลุ่ม อ้างอิง Expected PER ใหม่ที่ 12 จากเดิม 10 เท่า ยกเว้นบล.เมย์แบงก์ฯ (MBKET) ที่ 14 เท่า จากจุดเด่นที่มีส่วนแบ่งตลาดอันดับ 1 และปรับคำแนะนำจากเดิม “ถือ” เป็น “ซื้อ” ใน 2 หุ้นหลัก คือ MBKET (ราคาเหมาะสม 26 บาท/หุ้น) และบล.เคจีไอ (KGI) (ราคาเหมาะสม 3.84บาท/หุ้น) ส่วนบล.ยูโอบีฯUOBKH (ราคาเหมาะสม5.50บาท/หุ้น) ยังแนะนำซื้อทั้งนี้ เลือก MBKET เป็นตัวน่าเก็บ Top pick ราคาหุ้นมีโอกาสโต17.5% และปันผล 8.4%
MThai News
