“เรกูเลเตอร์” หารือ คสช.เดินหน้าโครงสร้างค่าไฟฟ้าฐานใหม่ รวมถึงค่าเอฟที ตัดตัวเลขต้นทุนของการไฟฟ้าลง ก่อนโยนเป็นภาระแก่ผู้ใช้ไฟส่งผลให้ค่าบริการรายเดือนลดลงเหลือ 28 บาท จาก 38 บาท

นางพัลลภา เรืองรอง กรรมการกำกับกิจการพลังงาน หรือเรกูเลเตอร์ เตรียมขอหารือ คณะรักษาความสงบแห่งชาติ หรือ คสช. วันนี้ 23 มิ.ย. เพื่อเดินหน้ากระบวนการประกาศใช้โครงสร้างค่าไฟฟ้าฐานใหม่ หลังล่าช้ามานานหลายเดือน โดยขณะนี้ ได้จัดทำค่าไฟฟ้าฐานใหม่เสร็จแล้ว เหลือเพียงการทบทวนตัวเลขอีกครั้ง เช่นเดียวกับค่าไฟฟ้าผันแปรอัตโนมัติ หรือ เอฟที ที่จะปรับปรุงใหม่ ก่อนเปิดรับฟังความคิดเห็น จากนั้นจะเสนอคณะกรรมการนโยบายพลังงานแห่งชาติ หรือ กพช.อนุมัติและประกาศใช้ต่อไป
สำหรับ อัตราค่าไฟฟ้าฐานใหม่ คาดว่าจะเท่ากับอัตราปัจจุบัน หรือเฉลี่ยหน่วยละ 3 บาท 20 สตางค์ โดยเรกูเลเตอร์มองว่า อัตรานี้ยังเพียงพอต่อการลงทุนของการไฟฟ้า และได้ตัดลดตัวเลขต้นทุนที่การไฟฟ้าเสนอมา เพราะไม่ใช่เม็ดเงินที่ใช้จริง แต่เป็นตัวเลขกรอบวงเงินที่อนุมัติก่อนเริ่มโครงการ รวมทั้ง ตัดค่าใช้จ่ายสำนักงานใหญ่ ที่การไฟฟ้ารวมเข้ามาเป็นต้นทุนค่าไฟฟ้าด้วย
ส่วนค่าบริการรายเดือนที่จัดเก็บในอัตรา 38 บาท น่าจะปรับลดลงได้ 10 บาท หรือจัดเก็บเพียง 28 บาทต่อหนึ่งรอบบิล เพราะปัจจุบันการไฟฟ้านครหลวงและการไฟฟ้าส่วนภูมิภาค จากการที่ไม่ต้องเสียค่าใช้จ่ายบุคลากรจำนวนมากไปเก็บเงินตามบ้าน โดยให้ชำระที่สำนักงาน ธนาคาร และเคาน์เตอร์เซอร์วิสแทน รวมทั้งการนำอุปกรณ์พิมพ์ใบแจ้งค่าไฟได้ทันทีขณะตรวจมิเตอร์หน้าบ้าน ทำให้ต้นทุนจากวิธีเดิมที่ส่งใบเรียกเก็บค่าไฟทางไปรษณีย์ลดลง
MThai News
