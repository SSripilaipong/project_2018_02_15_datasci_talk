พาณิชย์เร่งเสนอข้อมูลแก้ไขปัญหาการค้ามนุษย์ หลังสหรัฐลดอันดับการค้ามนุษย์ของไทยไปอยู่ระดับต่ำสุด แจงสหรัฐและสหภาพยุโรป อ้างเป็นเหตุกีดกันการค้าไทย

นายวุฒิชัย ดวงรัตน์ รองปลัดกระทรวงพาณิชย์ เปิดเผยว่า ขณะนี้นางศรีรัตน์ รัษฐปานะ ปลัดกระทรวงพาณิชย์ ได้เตรียมข้อมูลเพื่อหาแนวทางแก้ไขปัญหาจากการที่สหรัฐประกาศลดอันดับสถานการณ์การค้ามนุษย์ของไทย จากบัญชี 2 ลงมาอยู่บัญชี 3 ซึ่งเป็นระดับต่ำสุด คงต้องมีการติดตามมาตรการหลังระยะเวลา 90 วัน ในการพิจารณาคว่ำบาตร งดความช่วยเหลือด้านต่างๆ ซึ่งอาจจะเป็นมาตรการเบา เช่น การตักเตือน หรือมาตรการหนักไปจนถึงตัดความสัมพันธ์ทางการค้า แต่ไทยยังมั่นใจแผนปฏิบัติการของหน่วยงานภาครัฐ ในการดูแลและคุ้มครองเกี่ยวกับแรงงาน น่าจะทำให้สหรัฐมีความมั่นใจเพิ่มขึ้น
หลังจากนี้หน่วยงานภาครัฐ โดยเฉพาะ 3 หน่วยงาน ทั้งกระทรวงแรงงาน กระทรวงการต่างประเทศ และกระทรวงพาณิชย์ จะต้องปรับวิธีการทำงานแบบบูรณาการร่วมกันให้มากขึ้น แม้ในช่วงที่ผ่านมาแต่ละหน่วยงานมีการทำความเข้าใจกับสหรัฐแล้ว แต่สหรัฐคงมองว่า การทำงานของหน่วยงานราชการไทยเป็นแบบต่างคนต่างทำ ดังนั้น ไทยจะต้องใช้วิกฤติมาเป็นโอกาสที่จะบูรณาการหน่วยงานภาครัฐให้สามารถทำงานในเชิงรุก
ที่ผ่านมารัฐบาลไทยให้ความสำคัญเกี่ยวกับแรงงานต่างด้าว เช่น การปรับค่าจ้างขั้นต่ำ ซึ่งทำให้แรงงานต่างด้าวเพิ่มขึ้นเทียบเท่ากับคนไทย การมีสวัสดิการที่คุ้มครอง แต่ยอมรับว่าอาจมีบางกลุ่มอุตสาหกรรมที่ใช้แรงงานผิดประเภท แต่ถือเป็นส่วนน้อย ทั้งนี้ ในระยะยาว ผู้ประกอบการไทยทุกอุตสาหกรรมที่เกี่ยวข้องกับการใช้แรงงานจำนวนมากจะต้องตื่นตัว และร่วมกันประกาศปฏิญญาที่จะใช้แรงงานถูกกฎหมาย เป็นธรรม และเสมอภาค
อย่างไรก็ตาม เหตุผลหลักที่สหรัฐประกาศเรื่องดังกล่าว น่ามีสาเหตุจากสหรัฐและสหภาพยุโรปขาดดุลทางการค้ากับกลุ่มประเทศในเอเชียค่อนข้างมาก จึงได้หยิบยกปัญหาด้านแรงงานมาตอบโต้ประเทศคู่ค้า แต่ไทยก็จะเดินหน้าทำความเข้าใจ เพราะหากไทยชี้แจงประเด็นต่างๆ ได้ เพื่อให้ชาวโลกได้รับรู้ว่า ประเทศไทยให้ความสำคัญกับการใช้แรงงาน เพราะหากยังมีการคว่ำบาตรจะถือว่าเป็นการกลั่นแกล้ง
MThai News
