มติ กบง. ยกเว้นเก็บเงินเข้ากองทุนน้ำมันฯ จาก81สต.เหลือ 0บ. สั่งตรึงราคาดีเซล ที่ 29.85 บาท

รายงานข่าวแจ้งว่า การประชุมคณะกรรมการการบริหารนโยบายพลังงาน หรือ กบง. ที่มี พล.อ.อ.ประจิน จั่นตอง ผู้บัญชาการทหารอากาศ รองหัวหน้าคณะรักษาความสงบแห่งชาติ (คสช.) ในฐานะหัวหน้าฝ่ายเศรษฐกิจ เป็นประธานในที่ประชุม วันนี้ (23 มิ.ย. 57) ได้มีมติยกเว้นการจัดเก็บเงินนำส่งเข้ากองทุนน้ำมันเชื้อเพลิงของดีเซล จากปัจจุบันอยู่ที่ 81 สตางค์/ลิตร มาอยู่ที่ 0 สตางค์/ลิตร
ส่งผลให้ค่าการตลาดเพิ่มขึ้นมาอยู่ที่ 1.27 บาท และ ปตท. กับบางจากฯ ยังคงราคาดีเซลอยู่ที่ 29.85 บาท  ขณะที่ค่าการตลาดน้ำมันเบนซินและแก๊สโซฮอล์ของทั้ง 2 รายนี้ยังอยู่ในเกณฑ์ต่ำ เพราะไม่ได้ขยับขึ้นราคาเช่นเดียวกับเอกชนรายอื่น แต่เพื่อเป็นการช่วยบรรเทาค่าครองชีพประชาชนในระยะสั้น จึงขอให้ทั้ง 2 ราย ตรึงราคาน้ำมันในกลุ่มเบนซินไปก่อนด้วย
พร้อมกันนี้ ยังมอบหมายกระทรวงพลังงานไปเจรจากับเอกชนรายอื่นให้ปรับลดราคาน้ำมัน ทั้งดีเซลและกลุ่มเบนซิน เพื่อขอความร่วมมือให้ตรึงราคาไปจนกว่า คสช.จะได้ข้อสรุปการปรับโครงสร้างน้ำมันทั้งระบบ ซึ่งคาดว่าจะสรุปและเสนอต่อหัวหน้า คสช.ได้ภายใน 10 วัน
MThai news
