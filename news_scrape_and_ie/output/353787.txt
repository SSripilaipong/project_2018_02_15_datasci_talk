กรมพัฒนาธุรกิจการค้าร่วมกับ  8หน่วยงานพันธมิตร จัดมหกรรมลดราคาสินค้าและบริการทางออนไลน์ทั่วไทย ลดสูงสุด 90% ผ่านทางเว็บไซต์www.thailandmegasale.com
นายวิชัย โภชนกิจ รองอธิบดีกรมพัฒนาธุรกิจการค้า เปิดเผยภายหลังเป็นประธานแถลงข่าวและเปิดงาน “Thailand Online Mega Sale 2014” ณ  ศูนย์ฝึกอบรมพัฒนาธุรกิจการค้าว่า กรมพัฒนาธุรกิจการค้าขานรับนโยบายขับเคลื่อนการดำเนินงานเพื่อกระตุ้นเศรษฐกิจในประเทศของคณะรักษา  ความสงบแห่งชาติ (คสช.) โดยร่วมมือกับพันธมิตร 8 หน่วยงาน จัดมหกรรมลดราคาสินค้าและบริการทางออนไลน์ทั่วไทยในงาน “Thailand Online  Mega Sale 2014” ระหว่างวันที่ 27 มิถุนายน-3 กรกฎาคม 2557 เพื่อกระตุ้นให้ผู้บริโภคภายในประเทศตื่นตัวและจับจ่ายใช้สอยมากขึ้น
ทั้งนี้ มีการลดราคาสินค้าและบริการทางออนไลน์ตั้งแต่ 20-90% ผ่านทางเว็บไซต์ www.thailandmegasale.com จากเว็บไซต์เข้าร่วมงานมากกว่า 500 เว็บไซต์ และมีสินค้านับพันรายการเข้าร่วมลดราคา เช่น เครื่องใช้ไฟฟ้า เครื่องคอมพิวเตอร์ อุปกรณ์ไอที โทรศัพท์มือถือ สินค้าเกษตร สินค้า ภูมิปัญญาชาวบ้าน เสื้อผ้า/สินค้าแฟชั่น บริการเพื่อสุขภาพ และสินค้า/บริการอื่นอีกมากมาย
โดยกรมฯ และหน่วยงานพันธมิตรวางแผนจัดมหกรรมฯ ดังกล่าวอย่างต่อเนื่อง และแบ่งการจัดงานออกเป็น 4 ครั้ง 3 กลุ่มสินค้า ได้แก่ กลุ่มสินค้า Home & Electronic กลุ่มสินค้า Nature & Health กลุ่ม สินค้า Fashion & Life Style และครั้งที่ 4 มหกรรมลดราคาสินค้าและบริการออนไลน์ครั้งยิ่งใหญ่ทุกกลุ่มสินค้าช่วงปลายปี พร้อมกันนี้ผู้ที่ซื้อสินค้า และบริการทางออนไลน์ภายในงานฯ มีสิทธิลุ้นของรางวัลพิเศษแต่ละวัน อาทิ หุ่นยนต์ทำความสะอาดบ้านอัตโนมัติ โทรทัศน์จอแบน LED 24 นิ้ว พัดลมไร้ใบพัด เป็นต้น
MThai News
