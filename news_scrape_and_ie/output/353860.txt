เชลล์-คาลเท็กซ์ ยอมลดดีเซลเหลือ 29.85 บาทต่อลิตร ตาม ปตท.และบางจาก หลังคสช.ออกนโยบาย เพื่อลดค่าครองชีพประชาชน ยกเว้นกลุ่มเบนซิน ยังเท่าเดิม

ผูู้ค้าน้ำมันเชลล์ และคาลเท็กซ์ ได้ทำการปรับลดราคาดีเซล ลงมาอยู่ที่ 29.85 บาทต่อลิตรแล้ว เช่นเดียวกับ ปตท.และบางจาก ภายหลังเมื่อสัปดาห์ที่ผ่านมา เชลล์ ปรับขึ้นราคาดีเซลไปอยู่ที่ 30.49 บาทต่อลิตร ส่วนคาลเท็กซ์อยู่ที่ 29.99 บาทต่อลิตร
ทั้งนี้ได้สนองนโยบาย คสช.หลังคณะกรรมการบริหารนโยบายพลังงาน (กบง.) ที่มี พล.อ.อ.ประจิน จั่นตอง ผบ.ทอ.ในฐานะหัวหน้าฝ่าย เศรษฐกิจ คสช. เป็นประธานได้มีมติ ลดอัตราเก็บเงินดีเซลเข้ากองทุนน้ำมันเชื้อเพลิงจาก 81 สตางค์ต่อลิตร เหลือ 0 สตางค์ต่อลิตร เพื่อช่วยเหลือค่าการตลาดผู้ค้าและคงราคาดีเซลอยู่ที่ 29.85 บาทต่อลิตร เพื่อบรรเทาค่าครองชีพประชาชน
อย่างไรก็ตาม ทั้งเชลล์และคาลเท็กซ์ มีการปรับลดราคาเฉพาะน้ำมันดีเซลเท่านั้น ส่วนน้ำมันกลุ่มเบนซิน ยังคงขึ้นราคาตามที่ได้ประกาศปรับขึ้น 50 สตางค์ต่อลิตร เมื่อวันที่ 19 มิ.ย.ที่ผ่านมา โดยเบนซิน 95 ลิตรละ 49.25 สตางต์ต่อลิตร
MThai News

