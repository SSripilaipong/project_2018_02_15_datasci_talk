“บัณฑูร” หวังได้คนดีเป็นรัฐบาลใหม่ เพื่อขับเคลื่อนเศรษฐกิจและบริหารประเทศ ประเมินจีดีพีปีนี้โต 2% สินเชื่อขยายตัว 6-7%


นายบัณฑูร ล่ำซำ  ประธานเจ้าหน้าที่บริหาร ธนาคารกสิกรไทย กล่าวว่า หลังจากที่คณะรักษาความสงบแห่งชาติ (คสช.) เข้ามาบริหารประเทศ ทำให้การทะเลาะเบาะแว้งและการประท้วงจบลงไป โดยต้องติดตามการปฏิรูป การเลือกตั้งที่กำลังจะเกิดขึ้น ว่าจะได้คนดีมาบริหารประเทศหรือไม่ ซึ่งเป็นประเด็นที่สำคัญมาก ส่วนการปรับโครงสร้างเศรษฐกิจคงจะดำเนินการได้ระดับหนึ่ง เพราะเวลาที่ คสช.เข้ามาบริหารประเทศเพียงช่วงระยะเวลาสั้นๆเท่านั้น ซึ่งการปรับโครงสร้างเศรษฐกิจควรเน้นมาตรการระยะยาวที่จะพัฒนาความแข็งแกร่งให้กับระดับรากหญ้า และให้ประชาชนมีความสามารถในการทำมาหากิน
นายบัณฑูร กล่าวด้วยว่า เศรษฐกิจไทยในปีนี้มีแนวโน้มฟื้นตัวขึ้น โดยประเมินอัตราการขยายตัวของเศรษฐกิจไทยโตประมาณร้อยละ 2 ขณะที่การขยายตัวของสินเชื่อคาดว่าโต 6-7% ซึ่งที่ผ่านมาการเติบโตของสินเชื่อไม่เกิดปัญหา ภาคธุรกิจยังคงขยายตัวได้ ยกเว้นการท่องเที่ยว จากสถานการณ์ต่างๆ ที่มีปัญหาจากสถานการณ์ทางการเมือง
นอกจากนี้ ต้องระวังเรื่องการกีดกันทางการค้า ซึ่งมาจากการที่สหภาพยุโรป (อียู) ลดระดับความร่วมมือกับไทย ผลจากการที่ คสช.ยึดอำนาจในการบริหารประเทศ รวมทั้งการที่สหรัฐลดอันดับปัญหาการค้ามนุษย์ของไทยอยู่ในอันดับต่ำสุด แต่เชื่อว่าจะเป็นแค่ปัญหาชั่วคราวเท่านั้น ดังนั้น จะต้องประคองให้เศรษฐกิจไทยพออยู่ไปได้ เพื่อรอการปฏิรูปให้มีความเข้มแข็ง
MThai News
