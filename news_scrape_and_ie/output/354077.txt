3 สมาคมโรงงานน้ำตาลจับมือหน่วยงานภาครัฐเร่งสร้างความโปร่งใสแก่อุตสาหกรรมอ้อยและน้ำตาลทราย แจงทำความเข้าใจกับสหรัฐ หวังปลดอ้อยออกจากบัญชีรายชื่อใช้แรงงานเด็ก

นายสิริวุทธิ์ เสียมภักดี ประธานคณะทำงานด้านประชาสัมพันธ์ 3 สมาคมโรงงานน้ำตาลทราย เปิดเผยถึงกรณีสหรัฐลดอันดับการค้ามนุษย์ไทยเป็น ระดับ 3 ว่าอุตสาหกรรมอ้อยและน้ำตาลทรายไม่ได้ถูกจัดอยู่ในบัญชีดังกล่าว แต่ถูกจัดอยู่ในบัญชีแรงงานเด็กของกระทรวงแรงงานสหรัฐ ซึ่งเป็นคนละหน่วยงาน และที่ผ่านมา 3 สมาคมโรงงานน้ำตาลทรายตระหนักถึงปัญหาดังกล่าวที่สร้างความเข้าใจผิดต่ออุตสาหกรรมอ้อยและน้ำตาลทราย จึงร่วมกับสำนักงานคณะกรรมการอ้อยและน้ำตาลทราย ทำหนังสือชี้แจงผ่านกรมการค้าต่างประเทศไปยังสหรัฐฯแล้ว
ขณะเดียวกันผู้ประกอบการโรงงานน้ำตาลทรายได้ร่วมคณะทำงานตรวจรับรองสถานประกอบกิจการที่ไม่มีแรงงานเด็กผิดกฎหมาย กรมสวัสดิการและ คุ้มครองแรงงาน กระทรวงแรงงาน ออกตรวจและรับรองสถานประกอบการที่ไม่ใช้แรงงานเด็ก ที่โรงงานน้ำตาลทรายทั่วประเทศ เพื่อแสดงความโปร่ง ใสและยืนยันว่าไม่มีการใช้แรงงานเด็กผิดกฎหมายในอุตสาหกรรมน้ำตาลทรายของไทยอย่างแน่นอน 
นายสิริวุทธิ์ กล่าวด้วยว่า สมาคมฯ พร้อมให้ความร่วมมือกับสำนักงานคณะกรรมการอ้อยและน้ำตาลทราย (สอน.) ซึ่งรับเป็นผู้ประสานการดำเนินงาน เพื่อให้อ้อยหลุดจากบัญชีรายชื่อที่ใช้แรงงานเด็ก ทั้งการให้ข้อมูลและข้อคิดเห็นที่เป็นประโยชน์ รวมถึงการขอความร่วมมือไปยังฝ่ายไร่ของโรงงานต่าง ๆ ให้ช่วยกันดูแลเรื่องนี้ เพื่อสร้างภาพลักษณ์ที่ดีและความเข้าใจที่ถูกต้องต่ออุตสาหกรรมอ้อยและน้ำตาลทรายของไทยที่เป็นผู้ส่งออก อันดับ 2 ของโลก
MThai News
