“พาณิชย์” พร้อมจำหน่ายเนื้อสุกรราคาถูก ระหว่างวันที่ 24 มิ.ย.- 29 กรกฎาคม 2557 ลดภาระค่าครองชีพประชาชน ตามนโยบาย คสช.

นายสมชาติ สร้อยทอง อธิบดีกรมการค้าภายใน เปิดเผยว่า จากนโยบายลดภาระค่าครองชีพประชาชนของคณะรักษาความสงบแห่งชาติ (คสช.) เมื่อ วันที่ 6 มิถุนายนที่ผ่านมา กรมการค้าภายในประสานสมาคมผู้เลี้ยงสุกรแห่งชาติ  จัดหาเนื้อสุกร คุณภาพดี จำหน่ายให้แก่ประชาชนผู้บริโภคราคากิโลกรัมละ 120 บาท ทุกวันอังคารและศุกร์  ตั้งแต่วันที่ 24 มิถุนายน 2557 จนถึงวันที่ 29 กรกฎาคม 2557 บริเวณ หน้ากระทรวงพาณิชย์ จังหวัดนนทบุรี  เพื่อลดภาระค่าครองชีพประชาชน ตามนโยบาย คสช.
รวมทั้งยังได้หารือกับทุกฝ่ายที่เกี่ยวกับฟาร์มหมู และอุตสาหกรรมเนื้อหมูเพื่อหาแนวทางแก้ไขปัญหาด้านปริมาณและราคาสุกร ซึ่งมีแนวทางการดำเนินการต่างๆออกมา ดังนี้ ด้านราคา สมาคมผู้เลี้ยงสุกรแห่งชาติ สหกรณ์และผู้เลี้ยงสุกรรายใหญ่ ยินดีให้ความร่วมมือในการปรับลดราคาสุกรมีชีวิตหน้าฟาร์มลง ให้สอดคล้องกับราคาแนะนำ อีกทั้งยินดีจัดหาสุกรมีชีวิตให้แก่ผู้ค้าปลีกที่ประสบปัญหาด้านปริมาณและราคาสุกร
นอกจากนี้กรมการค้าภายในจะร่วมกับกรมปศุสัตว์จัดสายตรวจติดตามข้อเท็จจริงด้านปริมาณสุกร ราคาจำหน่ายสุกร มีชีวิตหน้าฟาร์มอีกด้วย และมาตรการด้านค่าครองชีพ ให้ตลาดสดในความดูแลของกรมการค้าภายในทุกตลาดกำกับดูแลผู้ค้าปลีกในตลาด ให้กำหนดราคาขายปลีกเนื้อแดงในระดับที่สอดคล้องกับราคาแนะนำโดยเคร่งครัด
MThai News

