สัปดาห์ก่อนหน้านี้  แรงงานต่างด้าว ในประเทศไทย ต่างหอบข้าวของหนีกลับประเทศ โดยเฉพาะกัมพูชา จากข่าวลือว่า  คสช. จะทำการกวาดล้างอย่าง รุนแรง แม้ว่าทาง คสช.จะออกมาชี้แจงว่าเพียงต้องการจัดระเบียบแรงงานต่างด้าวให้ถูกต้องเท่านั้น แรงงานก็ยังอพยพหนีหลายแสนคน

พลันที่  สหรัฐ  ประกาศว่า “ ประเทศไทยถูกจัดอยู่ในบัญชีกลุ่มประเทศที่มีการค้ามนุษย์ระดับเลวร้ายที่สุด ” รวมถึงหนังสือพิมพ์เดอะกอร์เดี้ยน ของอังกฤษ ยัง ได้โจมตีอุตสาหกรรมกุ้งในไทย เพราะเกี่ยวเนื่องกับการใช้แรงงานเด็ก แบบไม่ถูกกฏหมาย ซึ่งไม่ว่าหน่วยงานใดของไทยจะออกมาชี้แจง และตอบโต้ สื่ออังกฤษ และสหรัฐ ก็ไม่ทำให้ปัญหาหมดไป

ตั้งแต่ปี 2535 ไทยเปิดให้แรงงานต่างด้าว เข้ามาอย่างถูกต้องตามกฏหมาย เพื่อมาทำอาชีพที่คนไทยไม่นิยมทำกัน ไม่ว่าจะเป็นอุตสาหกรรมแปรูป อาหารอุตสาหกรรม ประมง งานก่อสร้าง หรืองานสวน ที่ส่วนใหญ่เป็นงานหนัก เหนื่อยและบางงานก็ต้องทนกลิ่นเหม็น จึงจำเป็นที่ต้องอาศัยแรงงาน ต่างด้าวจำนวนมากอย่างเลี่ยงไม่ได้ โดยมีตัวเลขแรงงานต่างด้าวที่ลงทะเบียนถูกต้องเพียงแค่ 9.4 แสนคน และผิดกฏหมาย 2.2แสนคน จากตัวเลขจริงทั้งระบบมีมากถึง 1.16 ล้านคน ณ สิ้นปี 2555 เทียบกับปี 2550 ที่มีจำนวนแรงงานต่างด้าวในไทย 8.06แสนคน

จากจำนวนที่มากขนาดนี้ หน่วยงานที่ดูแลและจดทะเบียนจึงไม่เพียงพอ ขั้นตอนก็มากมาย ซึ่งถ้าใครขับรถผ่านสถานที่ลงทะเบียนดังกล่าวจะเห็นว่า ออกมายืนรอจนล้นมาถึงถนนทีเดียว ซ้ำร้ายค่าใช่จ่ายลงทะเบียนก็สูงมาก เกิดเป็นวงจรหาผลประโยชน์จากผู้ที่เกี่ยวข้อง ทั้งนายหน้าหาแรงงาน แรง งานต่างด้าวรอบๆบ้านเรา จนถึงเจ้าหน้าที่รัฐ รวมถึงคุณภาพชีวิตของคนเหล่านี้

ในขณะที่อุตสหกรรมประมงมักมีข่าวออกมาเป็นระยะๆ ถึงการบังคับใช้แรงงาน และเป็นช่องทางการค้ามนุษย์ซึ่งตัวเลขจากสมาคมการประมงฯ ระบุว่า ปัจจุบันมีเรือประมง 20%ที่ไม่ได้เป็นสมาชิกสมาคม แต่ยังให้ข้อมูลว่ามีเพียง 1%เท่านั้น ที่ทำผิดกฏหมายแรงงาน แต่ไม่ว่าจะกี่เปอร์เซนต์ก็ตาม เราเห็นผลลัพธ์แล้วว่า สหภาพยุโรป และสหรัฐฯ ชะลอการสั่งซื้อกุ้ง และอาหารทะเลสดแช่แข็งจากไทย

แต่ต่อไปนี้เป็นช่วงเวลาที่ดี จากความพยายามปฏิรูปของ คสช. ที่ต้องการปฏิรูปประเทศ ให้ปราศจากคอรัปชั่น ก็ถึงเวลาที่เหมาะสมที่สุดที่จะเริ่มต้น ให้ดูแลแบบเข้มงวดอย่างต่อเนื่อง ไม่ขาดช่วงต่อไป ไม่ว่าใครจะเข้ามาบริหารประเทศต่อๆไปก็ตาม ปัญหาจึงจะพอแก้ไขเยียวยาได้ เพราะแรงงาน ต่างด้าวยังต้องมีต่อไปเรื่อยๆ

Mthai News

