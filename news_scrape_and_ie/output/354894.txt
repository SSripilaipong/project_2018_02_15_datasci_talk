ปลัดกระทรวงพาณิชย์ ชี้ปัญหาที่สหรัฐจับตามองไทย เรื่องการค้ามนุษย์ อยู่ในกลุ่มร้ายแรง ยังไม่กระทบต่อการส่งออกสินค้าประมง
นางศรีรัตน์ รัษฐปานะ ปลัดกระทรวงพาณิชย์ เปิดเผยถึงการสำรวจผลกระทบจากการที่กระทรวงการต่างประเทศสหรัฐได้ปรับลด สถานะการค้ามนุษย์  ของไทยมาอยู่กลุ่มจับตาร้ายแรง ซึ่งเป็นระดับต่ำสุด และกรณีหนังสือพิมพ์เดอะ การ์เดียน กล่าวหาเรื่องแรงงานว่า จากการตรวจสอบสถานการณ์การส่งออกสินค้าประมงของไทยไปยังตลาดสหรัฐ ได้รับผลกระทบเพียงเล็กน้อย
“เท่าที่ตรวจสอบการส่งออกสินค้าประมงไปยังตลาด สหรัฐ และยุโรป  ยังประเมินไม่ได้ว่าจะเป็นอย่างไร เพราะปัญหาเพิ่งเกิดขึ้น โดยในแง่จิตวิทยาก็ คงมีบ้าง แต่เท่าที่ตรวจสอบดู ลูกค้าส่วนยังเชื่อมั่นในการทำการค้ากับไทย ส่วนตลาดอื่นๆ คาดว่าแนวโน้มยังคงส่งออกได้ดี” นางศรีรัตน์ กล่าว
ขณะที่ตลาดสหภาพยุโรป เบื้องต้นไม่ได้รับผลกระทบมากนัก เพราะลูกค้าส่วนใหญ่ยังมีความเชื่อมั่นต่อบริษัทส่งออกของไทย ส่วนตลาดอื่นๆ พบว่ายังไม่ มีผลกระทบใดๆ เกิดขึ้น ลูกค้ายังคงเชื่อมั่นในการสั่งซื้อสินค้าจากไทย ซึ่งการส่งออกสินค้าประมงของไทยในปี 2556 พบว่า ไทยส่งออกไปสหรัฐมี สัดส่วน 20.9% ของการส่งออกสินค้าประมงไปตลาดโลก ส่งออกไปสหภาพยุโรปมีสัดส่วน 13.1% ส่วนตลาดอื่นๆ เช่น ญี่ปุ่น สัดส่วน 31.1% จีน สัดส่วน 6.96% เวียดนาม สัดส่วน 3.55% และเกาหลีใต้ สัดส่วน 3.13% เป็นต้น
MThai News
