เมื่อ “สหรัฐ – EU” แบนไทย เรายังอยู่ได้จริงหรือ!?

ทันทีที่ พลเอกประยุทธ์ จันทรโอชา ประกาศรัฐประหาร ล้มอำนาจรัฐบาลไทย สื่อหลากหลายสำนักต่างรายงานความเคลื่อนไหว พร้อมกับจับตาสถานการณ์ในประเทศไทยว่า จะเดินหน้าไปทิศทางใด โดยเฉพาะสื่อต่างประเทศอย่างสหรัฐฯ ขึ้นชื่อว่าดินแดนแห่งประชาธิปไตย ก็แสดงท่าทีไม่ชอบใจนักกับการล้มอำนาจรัฐบาลที่มาจากการเลือกตั้ง
แถมยังไม่เห็นด้วยกับโรดแมปของ คณะรักษาความสงบแห่งชาติ(คสช.) ที่จะเลื่อนเลือกตั้งออกไปนานกว่า 1 ปี โดยมองว่า ระยะเวลานี้นานไป ต้องคืนอำนาจให้ประชาชนโดยเร็ว
หากมองในแง่ของความสงบสุขของบ้านเมือง โพลหลายสำนักก็ชี้เป็นเสียงเดียวกันว่า หลังจากที่มีการรัฐประหาร บ้านเมืองสงบสุขขึ้น ประชาชนมีความสุขเพิ่มขึ้น นโยบายหลายอย่างเห็นความชัดเจน และมีการดำเนินการรวดเร็ว สอดคล้องกับนโยบายของทาง คสช. ที่ย้ำนักหนาว่า คืนความสุขให้คนไทย ขอใช้โอกาสนี้ปฏิรูปบ้านเมือง จัดระเบียบเสียใหม่ให้เข้าที่เข้าทาง เพื่อจะได้เดินหน้าต่อไปอย่างเป็นระบบ
แต่ความสงบสุขของบ้านเมือง กลับตรงกันข้ามกับความสัมพันธ์ของไทย สหรัฐฯ รวมไปถึงสหภาพยุโรป (อียู) ที่ถึงกับออกแถลงการณ์ประณามการรัฐประหาร และเรียกร้องให้กองทัพไทยคืนอำนาจการปกครอง
เพราะทาง คสช. ยังไม่มีการระบุกรอบเวลาที่ชัดเจนในการบริหารประเทศ ต้องติดตามอย่างใกล้ชิดถึงความสัมพันธ์ของไทยและกลุ่มประเทศเหล่านี้ บางคนอาจมองว่าไม่เห็นต้องให้ความสำคัญ แต่นั่นก็จะส่งผลกระทบต่อเราพอสมควร ทั้งเรื่องการค้าการลงทุน การทหาร
เป็นประเด็นและข้อห่วงใยที่ไทยไม่อยากให้เกิดขึ้นคือ สหรัฐอเมริกา เริ่มกดดันไทยด้วยการตัดความช่วยเหลืองบประมาณด้านความมั่นคง และขู่ว่าจะเตรียมย้ายการฝึกคอบร้าโกลด์ไปประเทศอื่น แรงกดดันสร้างความกังวลต่อการทำงานของ คสช. ซึ่งทางพล.อ.อ.ประจิน จั่นตอง ผู้บัญชาการทหารอากาศเอง ก็ยอมรับว่า แม้จะมีการกดดัน แต่ก็จะพยายามทำความเข้าใจถึงสิ่งที่ คสช.ดำเนินการอยู่
อย่างไรก็ตาม พลเอกประยุทธ์ มองว่าแม้สหรัฐอเมริกาและยุโรป ออกมาคัดค้าน แต่ก็ต้องคำนึงถึง “ศักดิ์ศรี” ของประเทศไทยเป็นหลัก ขอเดินหน้าทำงานต่อไปไม่ต้องให้ใครมาชี้แนวทาง
กระแสกดดันจากสหรัฐส่งผลยังคนไทย ที่บางรายถึงกับไม่พอใจประกาศแบนสินค้าอเมริกา ที่ฉุนว่านับวันยิ่งเข้ามาจุ้นกับประเทศไทย แต่วิธีนี้จะยิ่งแสดงถึงความแข็งกร้าว ร้าวลึกไปกันใหญ่ อีกทั้งที่ผ่านมาวัฒนธรรมจากแดนไกล ทั้ง การค้า การลงทุน เทคโนโลยี และอื่นๆ มีบทบาทบาทไม่น้อยกับวีถีชีวิตคนไทย มองกลับกัน หากมะกันบอยคอต ยกเลิกการนำเข้าสินค้าจากไทย ก็จะยิ่งทำให้เดือดร้อนไปกันใหญ่
แต่นักวิเคราะห์ก็ตั้งคำถามอยู่ว่า สหรัฐฯ จะกล้าบอยคอตประเทศไทยจริงหรือ เพราะหากทำเช่นนั้น ก็เป็นการเปิดโอกาสให้ประเทศคู่แข่งของสหรัฐฯ ทั้ง จีน รัสเซีย เข้ามาสานสัมพันธ์กับประเทศไทยได้ง่ายขึ้นเหมือนกัน
และถึงเวลานี้ดูเหมือนว่า ความสัมพันธ์ของไทย ก็จะเหไปทาง จีน มหาอำนาจคู่แข่งของสหรัฐฯ ด้วยซ้ำ เนื่องจากทางการจีนยังสงวนท่าทีต่อการก่อรัฐประหารของกองทัพไทย ส่งผลให้ความสัมพันธ์ด้านความมั่นคงระหว่างไทยและจีนแนบแน่นขึ้น
สุดท้ายแล้ว ไม่ว่าสหรัฐจะแสดงความกดดันใดๆ ประเทศไทยก็ต้องเดินหน้าต่อไปตามสถานการณ์ที่เกิดขึ้นจริง คนในประเทศคือผู้ที่รู้ดีที่สุดว่าเกิดอะไรขึ้น ซึ่งทางคสช.เองก็ได้พยายามอธิบายให้เกิดความเข้าใจกับนานาประเทศว่า จะมีการเลือกตั้ง คืนอำนาจแก่ประชาชนหากทุกอย่างพร้อมเข้าที่เข้าทาง
และเมื่อถึงเวลานั้น คนไทยเองก็หวังเช่นเดียวกันว่าจะมีอำนาจ มีสิทธิในการเลือกตั้ง ตามระบอบประชาธิปไตยอย่างแท้จริง
“เพชรพิริยะ”
