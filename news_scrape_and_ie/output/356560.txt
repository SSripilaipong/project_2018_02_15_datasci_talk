“สมาคมกุ้งไทย” เร่งรัฐแจงปัญหาค้ามนุษย์ต่อสหรัฐว่าไม่เป็นความจริง แต่ไม่กระทบส่งออก เพราะผลผลิตกุ้งในตลาดลดลง ด้านซีพีเผยคาร์ฟูร์ได้หันกลับมาซื้อสินค้าจากบริษัทแล้ว

นายสมศักดิ์ ปณีตัธยาศัย นายกสมาคมกุ้งไทย กล่าวว่า ภาครัฐควรเร่งชี้แจงและทำความเข้าใจกับทางการสหรัฐฯ รวมทั้งผู้บริโภคในสหรัฐฯ ว่า ผู้ประกอบการในอุตสาหกรรมการประมงไทยไม่มีการค้ามนุษย์แลไม่ใช้แรงงานผิดกฎหมาย โดยกระทรวงการต่างประเทศต้องทำหนังสือชี้แจงไปยังกระทรวงแรงงานของสหรัฐฯ ภายในวันที่ 31 กรกฎาคมนี้ และขอถอดถอนสินค้าออกจากบัญชีจับตามองพิเศษของกระทรวงแรงงงานสหรัฐฯ
ส่วนภาพรวมการค้าขายกุ้งของไทย ยังไม่ส่งผลกระทบต่อการส่งออกกุ้งไทย เพราะปริมาณผลผลิตกุ้งในตลาดมีจำนวนน้อย โดยคาดว่าปีนี้จะผลิตได้ทั้งปี 2.8- 3 แสนตัน เพิ่มขึ้นเล็กน้อยจากปีที่แล้วมีผลผลิตประมาณ 2.5 แสนตัน เนื่องจากยังประสบปัญหาโรคตายด่วน หรืออีเอ็มเอส คาดว่าในช่วงเดือนสิงหาคมถึงกันยายนจะมีคำสั่งซื้อเข้ามาเพิ่มมากขึ้น

นายอดิเรก ศรีประทักษ์ กรรมการผู้จัดการใหญ่ บริษัทเครือเจริญโภคภัณฑ์อาหาร จำกัด (มหาชน) (ซีพีเอฟ) เผยว่า จะเร่งชี้แจงกับภาคเอกชน หลังบริษัทโฮลฟู้ดส์ เครือข่ายค้าปลีกสหรัฐฯ ได้ยกเลิกการสั่งซื้อสินค้าจากซีพีฟู้ด เพราะข่าวเกี่ยวกับการละเมิดสิทธิมนุษยชนในเครือข่ายการจัดหาสินค้าของบริษัท ตนขอยืนยันว่า ไม่ได้มีปัญหาการใช้แรงงานเด็กหรือแรงงานบังคับในกระบวนการผลิตของบริษัท สำหรับยอดขายของซีพีในห้างโฮลฟู้ดของสหรัฐฯ มีน้อยมาก คิดเป็นมูลค่า 600 ล้านบาท ขณะสัดส่วนยอดขายของซีพีฟู้ดในต่างประเทศทั้งหมดมีสูงกว่า 400,000 ล้านบาท ก่อนหน้านี้ได้มีการชี้แจงกับห้างคาร์ฟูร์ไปแล้ว ซึ่งคาร์ฟูร์ได้หันกลับมาซื้อสินค้าจากซีพีฟู้ดอีกครั้ง
MThai News
