บอร์ด ปตท. มีมติตั้ง “นายปิยสวัสดิ์ อัมระนันทน์” และบอร์ดใหม่อีก 6 คน นั่งบอร์ดแทนคนเก่าที่ลาออก มีผล 1 ก.ค.นี้ คาดเป็นตัวเต็งนั่งประธานบอร์ดคนใหม่
เมื่อวันที่ 27 มิ.ย. พล.อ.อ.ประจิน จั่นตอง ประธานที่ประชุมคณะกรรมการ บริษัท ปตท.จำกัด (มหาชน) กล่าวภายหลังการประชุม คณะกรรมการปตท. ว่า ที่ประชุมได้พิจารณาปรับเปลี่ยนคณะกรรมการ ซึ่งได้ลาออกจำนวน 7 คน โดยแต่งตั้งคณะกรรมการ ปตท. ใหม่จำนวน 6 คน ได้แก่ 1. นายปิยสวัสดิ์ อัมระนันทน์ แทน นายปานปรีย์ พหิทธานุกร 2.นายคุรุจิต นาครทรรพ แทน นายอรรถพล ใหญ่สว่าง 3. พล.อ.ไพบูลย์ คุ้มฉายา แทน นายวรุณเทพ วัชราภรณ์ 4. นายพรชัย รุจิประภา แทน นายทศพร ศิริสัมพันธ์ 5. นายกิติพงษ์ กิตยารักษ์ แทน นายสีหศักดิ์ พวงเกตุแก้ว และ 6. นางนันทวัลย์ ศกุนตนาค แทนนายอินสอน บัวเขียว ทั้งนี้ มีผลตั้งแต่วันที่ 1 ก.ค. 2557
สำหรับคำถามของผู้สื่อข่าวที่ว่า นายปิยสวัสดิ์ มีโอกาสเป็นตัวเต็งที่จะได้รับเลือกเป็นประธานกรรมการ หรือไม่นั้น พล.อ.อ.ประจิน ตอบเพียงสั้นๆว่านายปิยสวัสดิ์ก็เป็นผู้หนึ่งที่มีประสบการณ์สูง
นายปิยะสวัสดิ์ อัมระนันท์ แกนนำกลุ่มปฏิรูปพลังงานเพื่อความยั่งยืน กล่าวในงานเสวนาเรื่องปฏิรูปพลังงานเพื่อความยั่งยืนของใครว่า “ กองทุนน้ำมันมีทั้งข้อดีข้อเสียอยู่ที่ผู้ปฏิบัติจะนำไปใช้ ถ้าเลิกกองทุนวันนี้ ราคาน้ำมันเบนซิน 95 จะถูกลง 10 บาทต่อลิตร ขณะที่ราคา เบนซินและแก๊สโซฮอล์จะไม่แตกต่างกันมากนัก ทำให้คนหันมาใช้เบนซิน ซึ่งจะส่งผลให้ผู้ผลิตเอทานอล ต้องทยอยปิดกิจการเป็นต้น”
MThai News
