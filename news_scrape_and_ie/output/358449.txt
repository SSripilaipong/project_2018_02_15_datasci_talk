กรมสรรพสามิต ฟันธงอนาคตราคาดีเซลปรับขึ้นแน่ หลังคสช.ประกาศไม่ใช้นโยบายประชานิยมตลอดไป เพียงรอลุ้นว่าขึ้นภาษีเท่าไรระหว่าง 1-3 บาท

นายสมชาย พูลสวัสดิ์ อธิบดีกรมสรรพสามิต กล่าวถึงราคาน้ำมันในประเทศว่า สุดท้ายต้องมีการปรับขึ้นตามกลไกตลาด โดยเฉพาะน้ำมันดีเซลที่ภาครัฐลดภาษีสรรพสามิตน้ำมันมานานกว่า 3 ปี เพราะทาง คสช. ประกาศว่าจะปรับโครงสร้างราคาพลังงานให้เหมาะสม และจะไม่เน้นลดภาษีหรือใช้นโยบายประชานิยมตลอดไป โดยต้องใช้กลไกของกองทุนน้ำมันมาดูแลให้เกิดความสมดุลด้านราคาด้วย แม้ล่าสุดจะมีมติให้คงมาตรการลดภาษีสรรพสามิตน้ำมันดีเซลต่ออีก 1 เดือน ถึงวันที่ 1 กรกฎาคมนี้ ซึ่งอาจมีการเปลี่ยนแปลงหลังเดือนกันยายน
“สุดท้ายเชื่อว่า เร็วๆ นี้คงมีการปรับขึ้นภาษีน้ำมันดีเซลหลังจากที่ภาครัฐอุ้มจนทำให้โครสร้างราคาบิดเบือนมานาน ราคาต่างจากเบนซินถึง 7 บาทต่อลิตร ซึ่งหากมีการปรับขึ้นภาษ๊ดีเซลทุก 1 บาท จะทำให้ภาครัฐมีรายได้เพิ่มขึ้น 2 หมื่นบาท โดยเห็นว่าในเวทีการหารือเรื่องพลังงานมีความเห็น 2 ฝ่าย คือ ให้ปรับขึ้นเพียง 1 บาท และอีกฝ่ายเสนอให้ปรับขึ้น 1-3 บาท ซึ่งเรื่องนี้คงขึ้นอยู่กับการตัดสินใจของ คสช.ซึ่งขณะนี้ภาครัฐเองก็จำเป็นต้องหารายได้เข้ามาใช้ในการลงทุนโครงการโครงสร้างพื้นฐานที่จำเป็น จึงน่าจะเป็นจังหวะที่ดี ” นายสมชายกล่าว
MThai News

