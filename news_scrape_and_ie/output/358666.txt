ผู้ส่งออกชี้ ส่งออกไทยอ่อนแอต่อเนื่อง เดือน พ.ค.2557 ติดลบสูงถึง 2.14% คาดทั้งปีโตไม่ถึง 3% พร้อมกังวลสหรัฐทบทวนการให้สิทธิ์จีเอสพี แก่ไทยช่วงปลายปี

นายนพพร เทพสิทธา ประธานสภาผู้ส่งสินค้าทางเรือแห่งประเทศไทย (สรท.) เปิดเผยว่า ยอดส่งออกของไทยเดือนพฤษภาคม 2557 ขยายตัวติด ลบสูงถึง 2.14% ทำให้เฉลี่ย 5 เดือนแรกติดลบ 1.2% จึงมั่นใจว่าอัตราการขยายตัวของภาคส่งออกปีนี้จะขยายตัวไม่ถึงเป้าหมายไม่ถึง 3% ซึ่งตัวเลขส่งออกที่ติดลบต่อเนื่อง เป็นสัญญาณ สะท้อนถึงความสามารถในการแข่งขันของไทยที่มีแนวโน้มลดลงระยะยาว และสถานการณ์เศรษฐกิจโลกมีผลกระทบต่อการส่งออกไทยอย่างชัดเจน
ส่วนกรณีสหภาพยุโรป (อียู) ประกาศลดความสัมพันธ์กับไทยและระงับการเจรจาเปิดเสรีการค้ากับไทย รวมทั้งกรณีสหรัฐลดอันดับสถานการณ์การค้า มนุษย์ของไทยไปอยู่ในระดับจับตาเป็นพิเศษในระดับที่ 3 (Tier 3) นั้น นายนพพร กล่าวว่า ขณะนี้ยังไม่กระทบคำสั่งซื้อสินค้า แต่จะส่งผลต่อยอดสั่งซื้อสินค้าปี 2558 เป็นต้นไป
ทั้งนี้ สิ่งที่ภาคเอกชนกังวลมากกว่ามาตรการที่สหรัฐอยู่ระหว่างทบทวน คือการที่ไทยถูกตัดสิทธิพิเศษทางภาษีศุลกากร (จีเอสพี) อียูในช่วงปลายปีนี้ จากภาษีในจีเอสพีอยู่ที่ 2-10% จะปรับเพิ่มขึ้นเป็น 17-18% ทำให้สินค้าไทยกว่า 700 รายการต้องมีต้นทุนสูงขึ้น และหากจะให้ตัวเลขการส่งออกของไทยขยายตัวได้ถึง 3% ในช่วง 7 เดือนที่เหลือของนี้ปี จะต้องส่งออกให้ได้เดือนละ 20,500 ล้านดอลลาร์สหรัฐ หรือขยายตัวไม่ต่ำกว่าร้อยละ 6 ต่อเดือน ซึ่งถือว่ามีโอกาสน้อยมาก
MThai News
