กสทช.ยืนยันคืนนี้บอลโลกคู่ฝรั่งเศสกับไนจีเรียดูผ่านช่อง 11 และต้องถ่ายทอดสดฟุตบอลโลกทั้ง 64 นัดทางฟรีทีวี ด้านอาร์เอสฯแจงสาเหตุไม่ถ่ายทอดบอลโลกวันที่28-29 เพราะฟีฟ่าเพิ่งไฟเขียวเมื่อเช้านี้

นายฐากร ตัณฑสิทธิ์ เลขาธิการ คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) กล่าวยืนยันว่า คืนนี้ประชาชนคนไทยจะได้รับชมการถ่ายทอดฟุตบอลคู่ฝรั่งเศสกับไนจีเรียผ่านช่อง 11 แน่นอน รวมทั้งคู่อื่นที่เหลือที่จะรับชมผ่านทางช่อง 11 หรือช่อง 5 ด้วย พร้อมประสานช่องไทยพีบีเอสเป็นช่องสำรองสำหรับการถ่ายทอดสด ซึ่งไม่ว่าจะรับชมผ่านระบบอนาล็อกเดิมและระบบดิจิตอลก็รับชมได้เช่นกัน
ทั้งนี้ เป็นไปตามเงื่อนไขมติที่ประชุม กสทช. ที่ให้เงินสนับสนุนการถ่ายทอดสดฟุตบอลโลกทั้ง 64 นัดผ่านระบบฟรีทีวีสาธารณะ (ช่อง 5 ช่อง 11 หรือ ไทยพีบีเอส) เพื่อให้ประชาชนคนไทยทุกคนได้รับชมถ่ายทอดสดฟุตบอลโลกทุกนัดได้ทั้งระบบอนาล็อกและระบบดิจิตอล ทุกแพลทฟอร์ม (สาย อากาศ เคเบิล ดาวเทียม) ซึ่งเป็นการส่งเสริมและคุ้มครองสิทธิคนด้อยโอกาสให้เข้าถึงรายการฟุตบอลโลกได้อย่างเสมอภาคกับบุคคลทั่วไปตาม กฎหมาย โดยไม่มีการแบ่งแยก กีดกัน หรือเลือกปฏิบัติ
กรณีที่บ.อาร์เอสไม่ได้ถ่ายทอดนัดระหว่างบราซิลกับชิลี เมื่อวันที่ 28 มิถุนายน และฮอลแลนด์กับเม็กซิโก เมื่อวันที่ 29 มิถุนายน บริษัทฯ ชี้แจงว่า หลังจาก กสทช. มีมติบริษัทฯ ได้ทำหนังสือขออนุญาตถ่ายทอดสดฟุตบอลโลก 2014 ทั้ง 16 นัดที่เหลือผ่านฟรีทีวีสาธารณะไปยังฟีฟ่า แต่บริษัทฯ เพิ่งได้รับหนังสืออนุมัติให้ถ่ายทอดสดในช่องดังกล่าวจากฟีฟ่าในเช้าวันนี้ ทำให้การแข่งขันฟุตบอลโลกนัดวันที่ 28 และ 29 มิถุนายน ต้องถ่ายทอด สดผ่านช่อง 8 ซึ่งเป็นทีวีธุรกิจตามสัญญาเดิมที่ทำไว้กับฟีฟ่าไปก่อน
แต่ขณะนี้ทางบริษัทฯ ได้รับอนุมัติจากฟีฟ่าให้ถ่ายทอดเพิ่มในระบบฟรีทีวีสาธารณะได้แล้ว บริษัทฯ ก็จะทำการถ่ายทอดฟุตบอลคู่ฝรั่งเศสกับไนจีเรีย คืนนี้ผ่านช่อง 11 และคู่อื่นที่เหลือผ่านช่อง 11 หรือช่อง 5 หรือไทยพีบีเอส ตามเงื่อนไขมติที่ประชุม กสทช. โดยขอให้ประชาชนคอยติดตามการ ถ่ายทอดสดฟุตบอลโลกนัดที่เหลือผ่านช่อง 11 หรือช่อง 5 หรือไทยพีบีเอส
MThai News
