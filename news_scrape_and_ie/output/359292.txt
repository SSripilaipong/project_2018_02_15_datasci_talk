บก.จร. แจ้งปิดจราจรแนวรถไฟฟ้า “จรัญสนิทวงศ์” เพื่อก่อสร้างเสาตอม่อรถไฟฟ้า ตั้งแต่วันที่ 2 ก.ค.57 เป็นต้นไป เป็นเวลา 3 เดือน แนะใช้เส้นทางลัดทดแทน
วันนี้ (1 ก.ค.) กองบังคับการตำรวจจราจรแจ้งประชาสัมพันธ์ผู้ใช้รถใช้ถนนหลีกเลี่ยงเส้นทางปิด การการจราจรวันที่ 2 ก.ค.ถนนจรัญสนิทวงศ์ขาออกแยกท่าพระ เนื่องจากจะดำเนินการก่อสร้างเสาตอม่อรถไฟฟ้า (Portal frame) แยกท่าพระบริเวณ (ปากซอยคริสตจักร) ถึงใกล้ทางเข้าซอยจรัญสนิทวงศ์ 3 จึงมีความจำเป็นที่จะต้องปิดจราจรและจัดการจราจร ดังนี้


1. รถที่มาจากถนนเพชรเกษมขาเข้า (มาจากด้านเดอะมอลล์บางแค บางหว้า) ถ้าต้องการไปซอยพาณิชย์ธนหรือสามแยกไฟฉาย เมื่อถึงแยกท่าพระ ห้ามเลี้ยวซ้ายเข้าถนนจรัญสนิทวงศ์ แต่ให้เลี้ยวเข้าถนนรัชดาภิเษกแล้วไปกลับรถที่ใต้สะพานข้ามคลองบางกอกใหญ่ จากนั้นให้ลงอุโมงค์เข้าถนนจรัญสนิทวงศ์ตามปกติ
2. รถที่มาจากถนนเพชรเกษมขาออก (มาจากวงเวียนใหญ่) ถ้าต้องการไปซอยพาณิชย์ธนหรือสามแยกไฟฉาย เมื่อถึงแยกท่าพระ ห้ามเลี้ยวขวาเข้าถนนจรัญสนิทวงศ์ ให้เลี้ยวซ้ายเข้าถนนรัชดาภิเษกแล้ว ชิดซ้ายไปกลับรถที่ใต้สะพานข้ามคลองบางกอกใหญ่ จากนั้นให้ลงอุโมงค์ เข้าถนนจรัญสนิทวงศ์ตามปกติ
3. รถที่มาจากถนนจรัญสนิทวงศ์ขาเข้า (จากสามแยกไฟฉายหรือซอยพาณิชย์ธน) ก่อนถึงแยกท่าพระ ห้ามลงอุโมงค์ท่าพระ ให้ใช้พื้นราบผ่านแยกท่าพระตามปกติ
โดยจะเริ่มดำเนินการ ตั้งแต่วันที่ 2 กรกฎาคม 2557 เป็นต้นไป ซึ่งคาดว่าจะใช้เวลาในการดำเนินการประมาณ 3 เดือน ทั้งนี้ การปิดช่องจราจรดังกล่าวอาจทำให้ผู้ใช้รถใช้ถนนไม่ได้รับความสะดวกในการเดินทาง ดังนั้น หากไม่มีความจำเป็นกรุณาหลีกเลี่ยงเส้นทางที่กำลังก่อสร้างดังกล่าว และ รฟม. ต้องขออภัยมา ณ โอกาสนี้
MThai News
