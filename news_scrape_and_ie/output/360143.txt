กรุงไทยขอโทษลูกค้า  เร่งทยอยคืนเงินเหตุATMขัดข้อง พร้อมชี้แจงกรณี เอทีเอ็มขัดข้อง  พร้อมประสานคืนเงินให้ลูกค้าที่ประสบปัญหา
นายเวทย์ นุชเจริญ รองกรรมการผู้จัดการใหญ่อาวุโส ธุรกิจรายย่อยและเครือข่าย  ธนาคารกรุงไทย  กล่าวถึงกรณีที่ระบบเอทีเอ็มของธนาคารกรุงไทย ขัดข้อง เมื่อวันที่ 30 มิถุนายน ที่ผ่านมา ทำให้ลูกค้าของธนาคารกรุงไทย และลูกค้าธนาคารอื่นที่ใช้บริการ เครื่องเอทีเอ็ม ของธนาคารกรุงไทย  ถอนเงินแล้วไม่ได้เงิน แต่ถูกตัดเงินในบัญชีว่า ทางธนาคารเสียใจและขอโทษกับลูกค้าที่ประสบปัญหาดังกล่าว
สาเหตุเกิดจากมีจำนวนการทำรายการมากถึงเกือบ 6 ล้านรายการในวันดังกล่าว ทำให้การเชื่อมต่อของธนาคารกับเอทีเอ็มพูลขัดข้อง ซึ่งธนาคารได้แก้ไขปัญหาทันที และเสร็จสมบูรณ์ภายใน 1 วัน รวมทั้งได้เร่งทยอยคืนเงินให้กับลูกค้า โดยขณะนี้ลูกค้ากว่าร้อยละ 50 ได้รับเงินคืนแล้ว ส่วนที่เหลือจะได้รับเงินคืนครบทุกรายภายใน 1-2 วัน ซึ่งหลังจากที่ได้แก้ไขปัญหาเรื่องระบบแล้ว ธนาคารก็ได้ประสานกับธนาคารเจ้าของบัตรและเจ้าของเครื่องเอทีเอ็มโดยทันที โดยขณะนี้ได้ส่งข้อมูลระหว่างธนาคารแล้ว
อย่างไรก็ตาม สำหรับลูกค้าที่พบปัญหาดังกล่าว สามารถติดต่อธนาคารผ่านช่องทาง Call Center 1551 หรือที่ Facebook KTB Care ซึ่งธนาคารจะเร่งดำเนินการให้เร็วที่สุด ทั้งนี้ จากการที่ธนาคารกรุงไทย มีฐานลูกค้าถึงกว่า 17 ล้านบัญชี และมีแผนเพิ่มลูกค้ารายย่อยอีกจำนวนมาก ธนาคารจึงมีแผนพัฒนาระบบการให้บริการเพื่อรองรับฐานลูกค้าและจำนวนรายการที่เพิ่มสูงขึ้น และจากเหตุการณ์ดังกล่าว ธนาคารจะเร่งดำเนินการให้เร็วขึ้นกว่าแผนที่วางไว้ เพื่อหลีกเลี่ยงการเกิดปัญหาจากการมีรายการจำนวนมาก เพื่อไม่ให้ลูกค้าได้รับผลกระทบ
