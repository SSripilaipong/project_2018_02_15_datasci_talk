ประธานกรรมการแรงงานและทรัพย์กรมนุษย์สภาหอการค้า “เผย” เสนอ 3 แนวทางในการแก้ไขปัญหาแรงงานให้กับ คสช.
วันนี้ (2 ก.ค.) นายพจน์ อร่ามวัฒนานนท์ ประธานกรรมการแรงงานและทรัพย์กรมนุษย์ สภาหอการค้าแห่งประเทศไทย เปิดเผยว่า จะนำข้อเสนอ 3 แนวทางในการแก้ไขปัญหาแรงงาน เข้าสู่การประชุมคณะกรรมการร่วมภาครัฐและเอกชน หรือ กรอ. ในวันที่ 16 กรกฎาคมนี้ ก่อนเสนอคณะรักษาความสงบแห่งชาติ หรือ คสช. พิจารณากำหนดเป็นแนวทางแก้ไขปัญหาอย่างเป็นรูปธรรม

โดยทั้ง 3 แนวทางในการแก้ไขปัญหาแรงงาน ประกอบด้วย
1. ต้องวางแผนระยะยาว 5-10 ปี เพื่อเตรียมพร้อมในการส่งเสริมอุตสาหกรรมรองรับปัญหาขาดแคลนแรงงานที่จะรุนแรงขึ้น
2. จัดการแรงงานให้ถูกต้องตามกฎหมาย โดยกระทรวงแรงงาน ต้องมีหน่วยงานเฉพาะในการดำเนินงาน และการแก้ไขปัญหาแรงงานต่างด้าว ต้องจัดระเบียนแรงงานต่างด้าว อย่างมีประสิทธิภาพ ลดขั้นตอน ระยะเวลา และค่าใช้จ่ายเพื่อให้เกิดความเป็นธรรมกับนายจ้างและลูกจ้าง ตั้งศูนย์คัดกรองและรับสมัครแรงงานต้างด้าว และเสนอให้คณะกรรมการส่งเสริมการลงทุน หรือ บีโอไอ ผ่อนผันการใช้แรงงานต่างด้าวไร้ฝีมือ จนกว่าจะมีนโยบายพัฒนาแรงงานในระยะยาว
3. ในการแก้ไขปัญหาแรงงานประมง ควรมีการจัดระเบียบเรือประมง ที่ต้องมีใบอาชญาบัตรเรือ ออกใบอนุญาติใช้เรือประมงและสำรวจแรงงานประมง ให้สอดคล้องกับแผนแม่บทของกรมประมง พร้อมบังคับให้แรงงานประมงขึ้นทะเบียนแรงงานอย่างถูกต้อง ซึ่งการแก้ไขปัญหาแรงงานต้องทำแบบบูรณาการร่วมกับประเทศต้นทางของแรงงาน
MThai News
