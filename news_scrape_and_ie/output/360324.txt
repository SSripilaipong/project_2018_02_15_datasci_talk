ประธานฝ่ายบริหาร บริษัท  อาร์เอส  เผย ยังไม่ได้เงินเยียวยา 427 ล. ยันได้ชมพิธีปิดถ่ายทอดสด ฟุตบอลโลก2014  แน่
นายสุรชัย เชษฐโชติศักดิ์ ประธานเจ้าหน้าที่ฝ่ายบริหาร บริษัท อาร์เอส จำกัด (มหาชน) เปิดเผยและทำความเข้าใจประเด็นต่าง ๆ เกี่ยวกับการถ่ายทอดสดฟุตบอลโลก 2014 ว่า สถานการณ์ช่วง 2-3 วันที่ผ่านมา ทำให้ทางบริษัทฯ ซึ่งเป็นเจ้าของลิขสิทธ์การถ่ายถอดสดฟุตบอลโลก 2014 ได้รับความเสียหาย และเสียเวลาเป็นอย่างมาก

โดยปัญหาที่เกิดขึ้นในวันนี้ ทาง กสทช. อาจหมายถึงแค่ฟรีทีวีแอนะล็อกเดิม แต่บริษัทได้แจ้งอย่างชัดเจนแล้วว่า ช่อง 8 เป็นหนึ่งในฟรีทีวี ทาง กสทช. ก็รับทราบและไม่ได้มีข้อโต้แย้งใด ๆ ซึ่งขณะนี้ทางบริษัท ยังไม่ได้เงินเยี่ยวยาจำนวน 427 ล้านบาท ที่ได้ตกลงไว้แต่อย่างใด
บริษัทขอเรียนว่า การเข้ามาเจรจาของ กสทช. เพื่อให้คนไทยไดดูฟุตบอลโลกครั้งนี้ ครบทั้ง 64 คู่ ไม่ได้เกิดจากการบังคับ หรือใช้อำนาจทางกฎหมาย หากแต่เกิดจากความสมัครใจของอาร์เอส เอง เพราะเรามองประชาชน ผู้บริโภค ลูกค้าเป็นที่ตั้ง บริษัททำทุกอย่าง อย่างเต็มที่แล้ว แต่อาจไม่ถูกใจทุกคน
แต่ยืนยันว่า ทำสิ่งที่ถูกต้องมีหลักการรองรับ มีเหตุผลอธิบายได้ โดยทางบริษัทตระหนักดีว่า ทุกส่วนที่เกี่ยวข้องกับกรณีนี้ ปฏิบัติหน้าที่อย่างดีที่สุดแล้ว ส่วน อาร์เอส ในฐานะเจ้าของลิขสิทธิ์ ก็จะส่งมอบความสุขจากการถ่ายทอดสดการแข่งขันฟุตบอลชิงแชมป์โลก 2014 ให้ดีที่สุดเช่นกัน ยืนยันว่า คนไทยจะได้ชมพิธีปิดสุดยิ่งใหญ่อลังการผ่านทางช่อง 5 หรือ ช่อง 7 ตามที่ได้กำหนดไว้ในตารางถ่ายทอดสดอย่างแน่นอน

