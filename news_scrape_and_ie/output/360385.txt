คสช. เห็นชอบให้ขยายเวลา ลดอัตราภาษี VAT ภาษีบุคคลธรรมดา และ ภาษีนิติบุคคล ออกไปอีก 1 ปี
พ.อ.วินธัย สุวารี รองโฆษกคณะรักษาความสงบแห่งชาติ(คสช.) แถลงผลการประชุม คสช. เกี่ยวกับมาตรการฟื้นฟูความเชื่อมั่นทางเศรษฐกิจตามที่กระทรวงการคลังเสนอ โดย คสช.เห็นชอบในหลักการตามที่กระทรวงการคลังเสนอเกี่ยวกับมาตรการฟื้นฟูความเชื่อมั่นทางเศรษฐกิจ ซึ่งเป็นการขยายระยะเวลาการปรับ  ลดภาษี  เงินได้บุคคลธรรมดา ภาษีเงินได้นิติบุคคล และภาษีมูลค่าเพิ่มต่อไปอีก 1 ปี
ทั้งนี้ การขยายระยะเวลาการปรับลดภาษีทั้ง 3 ประเภท ได้แก่  ภาษีเงินได้บุคคลธรรมดา  จะขยายระยะเวลา 1 มกราคม 2558 – 31 ธันวาคม 2558 อัตราร้อยละ 5 , 10 , 15 , 20 , 25 , 30 และ 35 เพื่อความสมดุลและความเป็นธรรม โดยให้ผู้มีรายได้น้อยชำระภาษีน้อย ขณะที่ผู้มีรายได้มาก ควรชำระภาษีมาก
ภาษีนิติบุคคล  รอบบัญชีที่เริ่มตั้งแต่วันที่ 1 มกราคม 2558 แต่ไม่เกินวันที่ 31 ธันวาคม 2558 อัตราร้อยละ 20 ทั้งนี้ เพื่อสนับสนุนธุรกิจภาคเอกชนให้ขยายตัวอย่างต่อเนื่อง และสร้างความเชื่อมั่นแก่นักลงทุนทั้งในและต่างประเทศ
ภาษีมูลค่าเพิ่ม   หรือ  VAT   ช่วงตั้งแต่วันที่ 1 ตุลาคม 2557 ถึง 30 กันยายน 2558 อัตราร้อยละ 7 รวมภาษีท้องถิ่น เพื่อกระตุ้นการบริโภคของประชาชน และลดภาระค่าครองชีพ
ทั้งนี้ คสช.เห็นควรอนุมัติหลักการดังกล่าว และส่งให้สำนักงานคณะกรรมการกฤษฎีกาตรวจพิจารณาและดำเนินการต่อไป
MThai News
