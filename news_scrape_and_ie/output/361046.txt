เครือข่ายประชาชนปฏิรูปสลากกินแบ่งรัฐบาลยื่นหนังสือร้อง สตง.สอบการใช้จ่ายงบประมาณ สำนักงานสลากกินแบ่งรัฐบาล ว่ามีผลประโยชน์ทับซ้อน เอื้อประโยชน์ให้ฝ่ายการเมือง ขาดหลักธรรมาภิบาลหรือไม่

วันนี้(3 ก.ค.) นายธนากร คมกฤส ผู้ประสานงานเครือข่ายประชาชนปฏิรูปสลากกินแบ่งรัฐบาล พร้อมด้วย สมาชิกเครือข่าย กว่า30คน เข้าพบนางสาวประพีร์ อังกินันทน์ รักษาราชการผู้ว่าการตรวจเงินแผ่นดิน(สตง.) เพื่อเรียกร้องให้ตรวจสอบการใช้จ่ายงบประมาณของสำนักงานสลากกินแบ่งรัฐบาล ว่ามีผลประโยชน์ทับซ้อน เอื้อประโยชน์ให้ฝ่ายการเมือง ขาดหลักธรรมาภิบาลหรือไม่ โดยเฉพาะในอำนาจของผู้อำนวยการสำนักงานสลากฯ
นางสาวพวงชมนาถ จริยะจินดา รองผู้ว่าการตรวจเงินแผ่นดิน กล่าวภายหลังรับเรื่องจากเครือข่ายฯ ว่า ทางสตง.จะรับไว้พิจารณา เพราะเรื่องปัญหาสลากถือเป็นหนึ่งในปัญหาที่ คสช.ให้ความสำคัญ และหลังจากนี้จะเสนอเรื่องไปยังคณะกรรมการติดตามและตรวจสอบการใช้จ่ายงบประมาณภาครัฐ(คตร.)เพื่อพิจารณาเรียกตรวจสอบการใช้จ่ายงบประมาณ
หากพบว่ามีหลักฐานชี้มูลความผิด จะส่งเรื่องต่อไปยังคณะกรรมการป้องกันและปราบปรามการทุจริตแห่งชาติ (ป.ป.ช.) คาดภายใน 1 เดือน จะมีความคืบหน้า
MThai News
