ทีดีอาร์ไอ เสนอแยกธุรกิจก๊าซธรรมชาติ ขจัดปัญหาผูกขาดราคา พร้อมแนะปรับขึ้นราคา LPG –NGV ตามกลไกตลาดโลก
นางเดือนเด่น นิคมบริรักษ์ ผู้อำนวยการสถาบันวิจัยเพื่อการพัฒนาประเทศไทย(ทีดีอาร์ไอ) มองว่า ปัจจบันธุรกิจก๊าซธรรมชาติในประเทศไทยยังมีการผูกขาดและการกำหนดราคาของภาครัฐที่ยังบิดเบือน ซึ่งภาครัฐจำเป็นต้องเข้ามากำหนดราคาให้เหมาะสม
โดยลักษณะการผูกขาดที่เห็นอยู่ขณะนี้มี 3 จุด คือ 1.การที่โรงแยกก๊าซธรรมชาติที่เป็นของ บมจ.ปตท.(PTT) ผู้เดียวถึง 6 โรง 2. การผูกขาดในส่วนของท่อก๊าซธรรมชาติโดย ปตท.อีกเช่นกัน ซึ่งจะต้องให้ผู้ใช้รายอื่นมาใช้ด้วย และ 3.การที่สถานีรับก๊าซปิโตรเลียมเหลว(LPG) และก๊าซธรรมชาติเหลว(LNG) ซึ่งใช้เงินลงทุนสูง ทำให้มี ปตท.เพียงรายเดียวที่ลงทุนในธุรกิจนี้
ดังนั้นในระยะสั้น ทีดีอาร์ไอจึงเสนอให้ ปตท.แยกธุรกิจท่อก๊าซฯ ออกมา และให้คณะกรรมการกำกับกิจการพลังงาน(กพพ.) ออกประกาศให้บุคคลที่ 3 สามารถใช้ท่อส่งก๊าซฯ ของ ปตท.ได้
ส่วนเรื่องราคาพลังงานนั้น ทีดีอาร์ไอเห็นว่าควรจะต้องมีการปรับขึ้นราคาแอลพีจีในทุกกลุ่มให้เป็นราคาเดียวกันหมด และให้เป็นไปตามต้นทุนราคาตลาดโลกที่เพิ่มขึ้น ไม่ควรมีการบิดเบือนราคาตลาด หรือไม่ควรมีการตรึงราคาแอลพีจี รวมถึงราคาก๊าซธรรมชาติสำหรับยานยนต์(NGV)ในราคาที่ต่ำ เพราะราคาขายที่ต่ำเกินไปจะทำให้การผลิตในประเทศมีปริมาณที่ต่ำเกินไปด้วย เนื่องจากไม่จูงใจให้มีการผลิต
MThai News
