ล่าสุดวันนี้(4 ก.ค.) ม.ล.ปนัดดา ดิศกุล ปลัดสำนักนายกรัฐมนตรี ในฐานะประธานอนุกรรมการตรวจสอบข้าวคงเหลือของรัฐ  ได้เปิดเผยถึงการลงพื้นที่สุ่มตรวจสอบโกดังข้าวในหลายจังหวัด เมื่อวานนี้ (3 ก.ค.) พบว่า จ.นครศรีธรรมราช และพระนครศรีอยุธยา กระสอบข้าวส่วนใหญ่ล้มไม่เป็นระเบียบ คาดจะมีความเสียหายเกิดขึ้น

ส่วนที่ จ.นครราชสีมา พบข้าวหายประมาณ 200 กระสอบ ซึ่งต้องตรวจสอบต่อไปว่าหายได้อย่างไร ส่วนภาคเหนือพบว่า หลายโกดังอยู่ภายใต้การดูแลของเอกชน ไม่มีการรมยา ซึ่งอาจทำให้ข้าวเสียหายได้ โดยต้องรอการสรุปความเสียหายอย่างชัดเจนอีกครั้ง
ทั้งนี้ คณะทำงานจะลงพื้นที่ตรวจสอบอย่างต่อเนื่องต่อไป และตนเองจะลงพื้นที่ตรวจสอบด้วยตัวเองในสัปดาห์หน้า  คาดว่าจะใช้เวลาตรวจสอบ 1 เดือน เพื่อให้ได้ข้อสรุปทั้งหมด
………………………………….
“ปราณี” เผย  ตรวจสอบสต๊อก ข้าววันแรก ไม่พบปริมาณผิดปกติ แต่พบคุณภาพข้าวเสื่อมแล้ว ยันเสร็จทันกำหนด
นางปราณี สริวัฒน์ หัวหน้าผู้ตรวจราชการสำนักนายกรัฐมนตรี เปิดเผย สำนักข่าว ไอ.เอ็น.เอ็น. ถึงภาพรวมการตรวจสอบปริมาณและคุณภาพข้าวที่ค้างในสต๊อกรัฐบาลจากนโยบายรับจำนำข้าวของรัฐบาลชุดที่แล้วครั้งแรก เมื่อวานนี้( 3 ก.ค.) ที่ผ่านมา ว่า เจ้าหน้าที่ที่เกี่ยวข้องและทุกภาคส่วนได้ให้ความร่วมมือเป็นอย่างดีในการตรวจสอบ ซึ่งขณะนี้ในหลายพื้นที่ยังไม่พบปริมาณข้าวผิดปกติ แต่จะพบว่าในหลายพื้นที่ มีคุณภาพข้าวใกล้เสื่อมคุณภาพ โดยพบมอดอยู่เป็นจำนวนมาก
เบื้องต้นคาดว่า อาจจะเกิดจากการรมยาที่ไม่ได้มาตรฐาน ขณะที่บางพื้นที่ในภาคใต้พบสต๊อกข้าวจัดเก็บไม่เป็นระเบียบ และพบคุณภาพเน่าเสียบ้างแล้ว ซึ่งจากนี้ จะดำเนินการตรวจสอบสต๊อกข้าวต่อเนื่อง และคาดว่าจะเสร็จทันเวลาที่กำหนดไว้ในสิ้นเดือนนี้ และหลังจากตรวจสอบปริมาณและคุณภาพเสร็จสิ้น จะมีการส่งคุณภาพข้าวเข้าตรวจในห้องปฏิบัติการอีกครั้ง
