นายกฯผู้ประกอบการข้าวถุงไทย ระบุ ราคาข้าวไทยปรับเพิ่มขึ้น หลัง คสช.สั่งหยุดระบายข้าวในโกดังรัฐบาลเพื่อเช็คสต๊อก ชี้ หากมีแนวโน้มปรับตัวสูงขึ้นเรื่อยๆจะส่งผลต่อราคาข้าวถุงที่จำหน่ายในท้องตลาดทั่วไป ต้องปรับราคาขึ้น

นายสมเกียรติ มรรคยาธร นายกสมาคม ผู้ประกอบการข้าวถุงไทย กล่าวว่า หลังจากคณะรักษาความสงบแห่งชาติ (คสช.) สั่งหยุดการระบายข้าวในโกดังรัฐบาลในช่วงที่ผ่านมา ส่งผลให้ราคาข้าวไทยปรับสูงขึ้น เช่น ข้าวขาว กก.ละ 13-14 บาทจากเดิม กก.ละ 12 บาท ข้าวหอมมะลิราคาอยู่ที่กิโลกรัมละ 33 บาท จากเดิม 29 บาท ซึ่งก็ยอมรับว่า มีผลต่อต้นทุนการผลิตข้าวถุง ซึ่งหากราคาข้าวที่เป็นวัตถุดิบยังมีแนวโน้มปรับตัวสูงขึ้นเรื่อยๆ ก็จะส่งผลต่อราคาข้าวถุงที่จำหน่ายในท้องตลาดทั่วไป ต้องปรับราคาขึ้น แต่ขณะนี้ยังถือว่าผู้ประกอบการยังสามารถรับได้และยังไม่มีนโยบายให้ปรับขึ้นราคาข้าวถุงปลายทาง
นอกจากนี้ วันที่ 5 ก.ค. 2557 คณะอนุกรรมการพิจารณาด้านการผลิตและการตลาดข้าว ที่มี พล.อ.ฉัตรชัย สาริกัลยะ รองหัวหน้า คสช.เป็นประธาน เรียกหารือภาคเอกชนที่เกี่ยวข้องกับอุตสาหกรรมข้าวมาหารือร่วมกันที่ บก.ทบ ในเวลา 11.00 น. เพื่อรับฟังข้อเสนอต่างๆจากภาคเอกชน และร่วมกันแก้ไขปัญหาที่เกี่ยวข้องกับอุตสาหกรรมข้าวทั้งระบบ
MThai News
