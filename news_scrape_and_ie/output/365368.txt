หลังจาก ศูนย์พยากรณ์เศรษฐกิจและธุรกิจ มหาวิทยาลัยหอการค้าไทย ได้คาดการณ์แนวโน้มเศรษฐกิจไทยครึ่งปีหลัง 2557 จะฟื้นตัวและขยายตัวเฉลี่ย 4% และทั้งปีขยายตัว 2.0 -2.5% โดยประเมินจากไตรมาส 3 เศรษฐกิจไทยขยายตัว 3-4% และไตรมาส 4 ขยายตัว 5-6%

เนื่องเพราะมีปัจจัยบวกมาก ตั้งแต่การเร่งเบิกจ่ายงบประมาณกว่า 2 แสนล้านบาท การฟื้นตัวการลงทุนภาคเอกชน การท่องเที่ยว และการส่งออกที่น่าจะขยายตัวได้ 3%อันเนื่องมาจากนโยบาย คณะรักษาความสงบแห่งชาติ(คสช.)
ซึ่งสอดคล้องกับ รายงานภาวะเศรษฐกิจไทยในปี”57 ของ สำนักงานคณะกรรมการพัฒนาการเศรษฐกิจและสังคมแห่งชาติ (สศช.) หรือ สภาพัฒน์ ที่ระบุว่า โอกาสที่เศรษฐกิจไทยจะขยายตัวได้ถึง 2.5% มีความเป็นไปได้ เพราะในไตรมาสที่ 2 เครื่องชี้วัดทางเศรษฐกิจมีสัญญาณที่จะกลับมาเป็นบวกอีกครั้ง หลังจากที่ไตรมาสแรกติดลบ 0.6%
แต่ทั้งนี้ก็ต้องติดตามตัวเลขไตรมาสที่ 2 ในเดือน ส.ค.อีกครั้ง ส่วนไตรมาสที่ 3-4 สภาพัฒน์เชื่อว่าตัวเลขต่างๆ อาจปรับตัวสูงขึ้นตามลำดับ ฉะนั้นสิ่งที่ต้องติดตามคือเรื่องการใช้จ่ายงบประมาณ ทั้งส่วนราชการและรัฐวิสาหกิจ ซึ่งคสช.ให้ความสำคัญมากที่สุด
เช่นเดียวกับการคาดการณ์ของ นาย วศิน วณิชยวรนันต์ รองกรรมการผู้จัดการ ธนาคารกสิกรไทย เห็นว่า สัญญาณการฟื้นตัวของเศรษฐกิจครึ่งปีหลังมีอยู่ 3 ปัจจัยประกอบด้วย
1.การเร่งรัดการเบิกจ่ายงบประมาณปี 2557 พร้อมจัดทำงบประมาณปี 2558 ให้มีผลบังคับใช้ตั้งแต่ 1 ตุลาคม 2557
2.การเร่งอนุมัติโครงการที่ขอรับการส่งเสริมการลงทุนจากบีโอไอ (BOI) มูลค่ากว่า 7 แสนล้านบาท
3.การช่วยเหลือเกษตรกรเรื่องการคืนเงินโครงการจำนำข้าวแก่ชาวนาจำนวน 9.2 หมื่นล้านบาท ซึ่งจะสามารถช่วยกระตุ้นเศรษฐกิจไทยให้จีดีพีในครึ่งปีหลังเป็น 4.3% โดยมีผลทำให้จีดีพีเฉลี่ยทั้งปี 2557 ปรับจาก 1.8% ขึ้นเป็น 2.3%

อย่างไรก็ตามการกระตุ้นเศรษฐกิจที่ส่งผลต่อปัจจัยหลักของการเติบโตของจีดีพี อันได้แก่ การใช้จ่ายของภาครัฐ การลงทุนของภาคเอกชน การบริโภคของประชาชน
ส่วนการส่งออกสุทธิที่เป็นปัจจัยที่ 4 ของการเติบโตของจีดีพีนั้น จะสามารถกระเตื้องขึ้นได้เป็น 3% ซึ่งเป็นตัวเลขที่ดีกว่าปี 2556 ที่ติดลบอยู่ 0.2%
ขณะที่ด้านการใช้จ่ายของภาครัฐส่งผลให้มีเม็ดเงินอัดฉีดเข้าสู่ระบบซึ่งส่งผลเชิงบวกโดยตรงต่อธุรกิจที่เกี่ยวข้องกับโครงสร้างพื้นฐาน อาทิ ผู้ประกอบการรับเหมาก่อสร้าง ซึ่งคาดว่าจะมีโครงการที่น่าจะเปิดประมูลได้ในช่วงปี2557-2558 มูลค่ารวมประมาณ 4.8 แสนล้านบาท ประกอบด้วยโครงการที่เกี่ยวกับเส้นทางคมนาคมเป็นหลัก ได้แก่ โครงการก่อสร้างสนามบินสุวรรณภูมิเฟสสอง การปรับปรุงสนามบินดอนเมือง รถไฟรางคู่ รถไฟฟ้าสายสีเขียว เป็นต้น
ทิศทางเชิงบวกของโครงสร้างพื้นฐานประกอบกับความเชื่อมั่นของนักลงทุนที่เพิ่มขึ้นยังส่งผลต่อการลงทุนของภาคเอกชน ทำให้ธุรกิจอสังหาริมทรัพย์จะฟื้นตัวขึ้นได้โดยมีอัตราการเติบโตที่ 5.8% ในช่วงครึ่งหลังของปีนี้ จำนวนที่อยู่อาศัยสร้างเสร็จในเขตกทม.และปริมณฑล จะขยายตัวถึง 3.4% จากครึ่งปีแรกที่ติดลบ 13.1%
ในขณะที่การใช้จ่ายของภาคครัวเรือนในช่วงครึ่งปีหลังก็จะเพิ่มสูงขึ้นจากความเชื่อมั่นของผู้บริโภคที่เพิ่มขึ้นเช่นกัน ซึ่งส่วนหนึ่งของเม็ดเงินหมุนเวียนในระบบนี้ได้มาจากการจ่ายค่าค้างชำระโครงการจำนำข้าวให้แก่ชาวนามูลค่า 9.2 หมื่นล้านบาท ดันให้ธุรกิจค้าปลีก และสินค้าอุปโภคบริโภคเติบโตตามกันไป

เนื่องจากมีอุปสงค์หรือความต้องการของผู้บริโภคในตลาดกลับเข้ามา จะเห็นได้จากตัวอย่างการเข้าตลาดหลักทรัพย์ของบริษัทเครื่องดื่ม ที่ธนาคารเป็นผู้รับดำเนินการสามารถทำราคาเข้าตลาดหรือไอพีโอได้สูงกว่าเป้าหมายและได้รับการตอบรับที่ดีจากนักลงทุนสถาบันที่จองหุ้นล้นหลามมากถึง 18 เท่าของจำนวนหุ้นที่เปิดขาย
ธุรกิจอาหารและเครื่องดื่มมีมูลค่าตลาดกว่า 1.8 ล้านล้านบาท และยังสามารถเติบโตได้อีกมาก ขณะที่ธุรกิจค้าปลีกยังเป็นอีกธุรกิจหนึ่งที่จะกลับมาฟื้นตัวในช่วงหลังของปี การเปิดตัวของห้างสรรพสินค้าใหม่ๆและโครงการยักษ์ใหญ่ที่จะเปิดตัวริมแม่น้ำเจ้าพระยาอีกหลายโครงการก็เร่งดำเนินการกันต่อเพื่อให้สามารถเปิดดำเนินการได้ทันกับความต้องการและศักยภาพการจับจ่ายใช้สอยของผู้บริโภค
ส่วนภาคการส่งออกแม้จะมีการปรับประมาณการเติบโตของปี 2557 ลดลงจาก 5% เป็น 3% แต่ยังถือเป็นการเติบโตอย่างก้าวกระโดดในครึ่งปีหลัง เมื่อเทียบกับช่วงครึ่งปีแรกที่ผ่านมา

ทั้งนี้อุตสาหกรรมหลักที่ผลักดันการส่งออกได้แก่อุตสาหกรรมยานยนต์ ที่มีการคาดการณ์การเติบโตที่ 12% ในครึ่งปีหลัง จากครึ่งปีแรกที่เติบโตเพียง 3%
นอกจากนี้ยังมีโครงการที่ขอรับการส่งเสริมการลงทุนจากบีโอไอ รออนุมัติอีกกว่า 4 แสนล้านบาทในปีนี้ ดังนั้นหากสามารถผลักดันโครงการต่างๆออกมาได้อย่างรวดเร็ว จะช่วยให้เศรษฐกิจครึ่งปีหลังสดใสยิ่งขึ้นไปอีก
เหล่านี้คือปัจจัยสำคัญที่จะผลักดันให้เศรษฐกิจไทยครึ่งปีหลังสดใส แม้จะอยู่ในช่วงการปกครอง ของคณะรักษาความสงบแห่งชาติ(คสช.) ก็ตามที
MThai News
