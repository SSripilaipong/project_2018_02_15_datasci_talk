สภาการหนังสือพิมพ์แห่งชาติ ตั้งคณะกรรมการอิสระตรวจสอบบริษัทยักษ์ใหญ่จัดงบประมาณพื่อจ่ายให้กับสื่อมวลชนใช้นำเสนอและแก้ไขข่าว
ข่าวล่าสุด ..กรณีที่มีการรายงานข่าวและเผยแพร่เอกสารเกี่ยวกับบริษัทยักษ์ใหญ่แห่งหนึ่งได้จัดงบประมาณประชาสัมพันธ์เพื่อจ่ายให้กับสื่อมวลชนใช้นำเสนอและแก้ไขข่าวนั้น นายจักร์กฤษ เพิ่มพูลประธานสภาการหนังสือพิมพ์แห่งชาติ เปิดเผยว่า ส่วนตัวได้ตั้งข้อสังเกต 3 ประเด็น คือ 1.วิธีการจัดการพีอาร์ ถือเป็นเรื่องปกติ ซึ่งสังคมวงกว้างอาจไม่รับทราบ
2.การระบุชื่อถึงผู้สื่อข่าวและหน้าที่รับผิดชอบในหนังสือพิมพ์สองฉบับ พร้อมที่อยู่ซึ่งถือเป็นข้อมูลส่วนตัว ต้องทำแบบนั้นเพื่ออะไร และ 3.กรณีอ้างว่ามีการจ่ายเงินให้กับสื่ออาวุโสเพื่อเป็นค่าโฆษณาคิดได้ 2 แบบ คือ 1.จ่ายเพื่อเป็นค่าโฆษณาตามปกติ แต่ถูกขึ้นชื่อไว้เป็นผู้รับ หรือใช้ถ้อยคำจนอาจมองได้ว่ามีส่วนเกี่ยวข้อง และ 2.หากมีการจ่ายเป็นการส่วนตัวให้กับบุคคลที่มีรายชื่อจริง ถือว่าไม่ถูกต้อง
อย่างไรก็ตาม ในฐานะที่รับผิดชอบด้านจริยธรรมสื่อสารมวลชน จะหารือร่วมกับ นายก่อเขต จันทเลิศลักษณ์ ประธานสภาวิชาชีพข่าววิทยุและโทรทัศน์ไทย เพื่อออกแถลงการณ์แสดงความห่วงใยร่วมกัน นอกจากนี้ จะมีการตั้งคณะกรรมการอิสระขึ้นมาหนึ่งชุดเพื่อตรวจสอบเรื่องดังกล่าวด้วย
………………
เว็บดังแฉ! เอกสารลับบริษัทยักษ์ใหญ่ จ่ายเงินสื่อสร้างภาพลักษณ์องค์กร
ข่าววันนี้ …เว็บไซด์ TCIJ แฉ! เอกสารลับ ฝ่าย PR บริษัทยักษ์ใหญ่ด้านการเกษตรและอุตสาหกรรมอาหารครบวงจร  จ่ายเงินสื่อมวลชน   ลบกระทู้ จัดม็อบเกษตรกรปลอม และเขียนบทความอ้างชื่อนักวิชาการ
วันนี้(14 ก.ค.)เว็บไซด์TCIJ.com ศูนย์ข้อมูล&ข่าวสืบสวนเพื่อสิทธิพลเมือง ได้นำเสนอข้อมูลโดยอ้างว่าได้รับข้อมูลจำนวนมากจากแหล่งข่าวที่ไม่สามารถเปิดเผยนาม ซึ่งเมื่อได้อ่านข้อมูลดังกล่าวทั้งหมดแล้ว น่าเชื่อได้ว่า เป็นข้อมูลภายในจริง ที่บันทึกโดยผู้ปฏิบัติงานในหน่วยงานประชาสัมพันธ์ของบริษัทยักษ์ใหญ่ระดับประเทศแห่งหนึ่ง ที่ดำเนินธุรกิจด้านผลิตภัณฑ์สินค้าเกษตรและอุตสาหกรรมอาหารครบวงจร ทั้งในประเทศไทยและต่างประเทศ มีผู้บริหารระดับสูงซึ่งเป็นที่รู้จักกันดีว่า ถูกจัดอันดับความร่ำรวยเป็นระดับต้นๆของโลก และมักเป็นข่าวในพื้นที่สื่ออยู่บ่อยๆ

ทั้งนี้เว็บไซด์TCIJ ยังระบุว่าได้พบ ข้อมูลภายในทั้งหมดมีเนื้อหาเกี่ยวกับรายงานการทำงานในหน้าที่ การแก้ข่าว การติดตามลบกระทู้เชิงลบในเว็บบอร์ด และ เว็บไซต์ข่าวสารออนไลน์ชื่อดัง และอื่นๆ มีรายชื่อนักข่าวและตัวเลขการ จ่ายเงินสื่อ มวลชน 19 ราย ตลอดจนความเห็นต่อตัวนักข่าวและพูดถึงกลยุทธ์การสร้างความสัมพันธ์ใกล้ชิดนักข่าว
นอกจากนี้ ยังมีรายงานการเขียนบทความตอบโต้ประเด็นข่าวเชิงลบในสถานการณ์ต่างๆ เช่น กรณีไข่แพง ราคาสุกรตกต่ำ เป็นต้น โดยเอกสารภายในระบุการจัดการด้วยวิธีใช้ชื่อนักวิชาการหรือผู้เชี่ยวชาญ เพื่อให้บทความมีความน่าเชื่อถือ มีการจ่ายค่าตอบแทน และการใช้นามแฝงให้เป็นเสมือนหนึ่งข้อเขียน รวมไปถึงการจัดม็อบเกษตรกรปลอม เพื่อมาเชียร์บริษัทในคราวที่มีเกษตรกรจริงมาประท้วงหน้าบริษัท
อย่างไรก็ตาม เว็บไซด์TCIJ ยังได้อ้างว่า ได้เรียบเรียงมานำเสนอเฉพาะสาระสำคัญ โดยข้อมูลจริงที่ใช้อ้างอิงนี้ ใช้วิธีการ copy และ paste จากไฟล์ต้นฉบับ คงไว้ซึ่งแบบตัวอักษรและข้อความตามต้นฉบับทุกประการ ทั้งยังระบุว่า บริษัทยักษ์ใหญ่ดังกล่าว ยังสามารถเจรจาให้ search engine ระดับโลก ลบข้อความที่เป็นภาพลบต่อบริษัทได้อีกด้วย
MThai News



ภาพจากเว็บไซด์ TCIJ
