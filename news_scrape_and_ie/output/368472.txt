บขส. คาดสัปดาห์นี้ชัดเจนขึ้นย้ายขนส่งหมอชิต – เอกมัย ไปที่ใหม่ หวังรองรับผู้โดยสารที่มีจำนวนมากขึ้น คาดใช้พื้นที่ถนนพหลโยธิน, บางนา-ตราด เป็นสถานีขนส่งใหม่เหตุคล่องตัว
รายงานข่าวแจ้งว่า วันนี้ (14 ก.ค. 57) นายวุฒิชาติ กัลยาณมิตร กรรมการผู้จัดการใหญ่ บริษัท ขนส่ง จำกัด (บขส.) ได้ออกมาปิดเผยถึงความคืบหน้าการดำเนินการย้ายสถานีขนส่งผู้โดยสารกรุงเทพ (หมอชิต) และสถานีขนส่งผู้โดยสารสายตะวันออก(เอกมัย) ไปยังสถานที่ใหม่ เพื่อเป็นการขยายพื้นที่ไว้รองรับจำนวนผู้โดยสารที่เพิ่มมากขึ้น รวมถึงการรถไฟแห่งประเทศไทย (ร.ฟ.ท.) ต้องการนำพื้นที่ไปใช้ประโยชน์ด้านอื่นต่อ ว่า

ในสัปดาห์นี้จะมีการประชุมถึงเรื่องดังกล่าว จากนั้นจะสรุปเพื่อเสนอให้ คสช. พิจารณาต่อไป แต่จะย้ายไปที่ใดนั้นตอนนี้ยังไม่ได้ข้อสรุป ต้องรอข้อมูลจากสถาบันพระจอมเกล้าธนบุรีที่กำลังศึกษาอยู่ว่าที่ใดจะเหมาะสม แต่คาดว่าน่าจะใช้พื้นที่ย่านถนนพหลโยธิน เป็นหมอชิตใหม่ เพราะสามารถรองรับการขนส่งสายเหนือ และตะวันออกเฉียงเหนือได้
ขณะที่สถานีขนส่งผู้โดยสารสายตะวันออกนั้น บขส.สนใจพื้นที่บริเวณถนนบางนา-ตราด เพราะอยู่รอบนอกที่การจราจรคล่องตัวเหมาะกับการนำมาทำเป็นสถานีขนส่งสาธารณะ
สำหรับแนวทางการลงทุนขยายสถานีขนส่งผู้โดยสารทั้ง 2 แห่ง บขส.ได้วางมาตราการไว้ 3 แนวทางคือ 
1. บขส.ลงทุนเอง โดยอาจใช้การกู้เงิน หรือนำกำไรสะสมที่มีอยู่ประมาณ 3,000 ล้านบาทมาใช้ 
2.การร่วมทุนกับเอกชน 
และ 3.ให้เอกชนลงทุนทั้งหมด
MThai news
