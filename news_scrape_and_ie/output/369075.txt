ประธานบอร์ด กองสลาก  ระบุ ได้สั่งให้สำนักงานสลาก ศึกษาแก้ไข พ.ร.บ.สลาก  คืนชีพหวยออนไลน์  แก้ปัญหา ล็อตเตอรี ราคาแพง
นาย สมชัย สัจจพงษ์  อธิบดีกรมศุลกากร และประธานคณะกรรมการ สลากกินแบ่งรัฐบาล กล่าวว่า ได้สั่งให้สำนักงานสลากฯ เร่งศึกษาการแก้ไขพระราชบัญญัติ (พ.ร.บ.)  สำนักงานสลากกินแบ่งรัฐบาล  พ.ศ.2517 เนื่องจาก พ.ร.บ.สลากฯดังกล่าวใช้มาเป็นเวลานานกว่า 40 ปี ส่งผลให้การดำเนินงานบางส่วนติดขัดไม่สามารถทำได้ อาทิ ระบบการจัดสรรสลาก
รวมทั้ง สลาก 2 ตัว 3 ตัวด้วยเครื่องอัตโนมัติ (หวยออนไลน์)   หวยตู้ หวยขูด  ว่าจะปรับปรุงอย่างไรเพราะการศึกษาและผลงานวิจัยที่ผ่านมา พบว่าหากมีผลิตภัณฑ์คู่แข่งแล้ว จะส่งผลให้ราคาสลากฯปรับลดลง
ทั้งนี้ ภายหลังจากการสรรหาและแต่งตั้งผู้อำนวยการสำนักงานสลากฯแล้ว คาดว่าจะหารือในเรื่องดังกล่าวทันที ซึ่งสำนักงานสลากฯ ไม่ปิดกั้นผลิตภัณฑ์ หวยออนไลน์  แต่ต้องรอดูผลการศึกษาที่ละเอียดอีกครั้ง เพื่อไม่ให้กระทบผู้ประกอบการรายย่อยและคนพิการ ว่าควรจะมีหรือไม่ หากมีผลกระทบ คนพิการ ก็ต้องหาแนวทางแก้ไขต่อไป
MThai News
