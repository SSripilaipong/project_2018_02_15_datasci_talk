Pizza Hut, KFC ที่จังหวัดยะลา ปิดให้บริการแล้ว หลังสถานการณ์ภาคใต้ทวีความรุนแรง ประกอบกับ ไม่มีการรับรองเครื่องหมายฮาลาลจึงถูกชาวไทยมุสลิม ออกมาต่อต้าน
ผู้สื่อข่าวรายงานว่า วานนี้ (15 ก.ค.) เป็นวันสุดท้ายที่  KFC  เปิดให้บริการภายในห้างสรรพสินค้าโคลีเซียมยะลา บรรยากาศโดยทั่วไปที่ร้าน KFC สาขายะลา มีประชาชนชาวไทยพุทธและชาวไทยมุสลิม (ที่ไม่สามารถถือศีลอดได้) ต่างทยอยเข้าไปรับประทานอาหารในเมนูต่างๆ กันอย่างคึกคักกว่าทุกๆ วัน

หลังจากทราบข่าวว่าทาง KFC จะปิดตัวลง ชาวยะลาส่วนใหญ่จึงได้ชวนเพื่อนและญาติพี่น้องมารับประทานเป็นครั้งสุดท้าย โดยตลอดระยะเวลา 8 ปีที่ผ่านมา ประชาชนในพื้นที่จังหวัดยะลาและพื้นใกล้เคียง เดินทางเข้ามาจับจ่ายซื้อสินค้าต่างๆ ภายในห้างสรรพสินค้าโคลีเซียมยะลา ถือว่ามียอดการขายที่น้อยกว่าผู้ที่เดินทางเข้ามารับประทานอาหารของ KFC เป็นอย่างมาก
จากการสอบถามข้อมูลในเบื้องต้น ทราบว่าก่อนหน้านี้ มีประชาชนมาใช้บริการของร้าน KFC เป็นจำนวนมาก แต่เนื่องจากในพื้นที่จังหวัดชายแดนภาคใต้ เกิดเหตุการณ์ความไม่สงบอย่างต่อเนื่อง ผนวกกับสินค้าของ KFC ไม่มีการรับรองเครื่องหมายฮาลาล จากคณะกรรมการกลางอิสลามแห่งประเทศไทย ทำให้พี่น้องประชาชนในพื้นที่ ซึ่งส่วนใหญ่เป็นพี่น้องชาวไทยมุสลิม มีการออกมาเรียกร้องว่าสินค้าของทาง KFC และ Pizza Hat ไม่มีการรับรอง เครื่องหมายฮาลาล
ประกอบกับในช่วงระยะหลัง การขนส่งของสินค้าผลิตภัณฑ์ของ KFC และ   Pizza Hut   ลงมาในพื้นที่จังหวัดชายแดนภาคใต้ มีต้นทุนการขนส่งที่สูงกว่าในพื้นที่อื่นๆ ทำให้บริษัทแม่ในส่วนกลางตัดสินใจปิดการจำหน่ายสินค้าของ KFC และ Pizza Hut  ในวันที่ 16 ก.ค.2557 นี้
สำหรับร้าน KFC สาขายะลา ภายในห้างสรรพสินค้าโคลีเซียมยะลา มีประพนักงานประจำร้าน รวมถึงร้าน Pizza Hut  สาขายะลา กว่า 50 คน โดยทางบริษัทฯ ต้นสังกัด ได้ยินยอมจ่ายชดเชยค่าเสียหายให้กับพนักงานประจำร้าน ตามระเบียบของกระทรวงแรงงาน หากพนักงานไม่ยินยอมย้ายไปทำงานในสาขาอื่น ตามที่บริษัทกำหนดให้เลือกไปทำงาน
MThai News
