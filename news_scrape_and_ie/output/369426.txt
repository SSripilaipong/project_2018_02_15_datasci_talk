ออมสิน ตั้งงบประมาณ 1 พันล้านบาท  ปล่อยกู้ ผู้ค้าสลากรายย่อย ที่ได้รับผลกระทบจากการขายสลากในราคา 80 บาท ตามนโยบาย คสช.
นาย ธัชพล กาญจนุกูล  รองผู้อำนวยการอาวุโส ในฐานะรักษาการผู้อำนวยการ  ธนาคารออมสิน เปิดเผยว่า ออมสิน เตรียมหารือกับสำนักงานสลากกินแบ่งรัฐบาล ในสัปดาห์หน้า เพื่อพิจารณาแนวทางช่วยเหลือด้วยการปล่อยเงินกู้กับผู้ค้าสลากรายย่อยที่มีโควต้า แต่ขาดสภาพคล่องและไม่มีกำไร เมื่อต้องขายสลากในราคา 80 บาท ตามนโยบายคณะรักษาความสงบแห่งชาติ (คสช.)  เพื่อวางแนวทางการช่วยเหลือผู้ค้าสลากรายย่อยที่ได่รับผลกระทบ โดยจะต้องได้ข้อสรุปภายในสิ้นเดือนกรกฎาคมนี้

ทั้งนี้ ต้นทุนของผู้ค้าสลากรายย่อย จะต้องใช้วงเงินค้ำประกันอยู่ที่งวดละ 7.5 หมื่นบาทต่อคน จึงมองว่า จะเริ่มต้นปล่อยสินเชื่อกลุ่มดังกล่าวไว้ไม่เกิน 1 พันล้านบาท หากมี ผู้ค้าสลาก ที่โควตาหมดอายุ ขณะนี้อยู่ระหว่างชะลอการพิจารณาต่ออายุ
ส่วนเกณฑ์การปล่อยสินเชื่อ จะใช้โมเดล โครงการธนาคารประชาชนของธนาคารออมสินมาพิจารณาปรับเกณฑ์ใหม่ให้เหมาะสม กับผู้ค้าสลากรายย่อย เช่น อัตราดอกเบี้ยผ่อนปรนไม่เกินโครงการธนาคารประชาชน 1 %ต่อเดือน จะเสนอให้รัฐบาลรับภาระชดเชยอัตราดอกเบี้ย (PSA) วงเงินไม่เกิน 1-2 แสนบาทต่อรายต่อปี
และที่สำคัญต้องมีบุคคลค้ำประกัน 3 ราย เอาสลากบางส่วนมาเป็นหลักทรัพย์ค้ำประกัน หรือให้บรรษัทประกันสินเชื่ออุตสาหกรรมขนาดย่อม (บสย.) มาช่วยค้ำประกัน 50% ของพอร์ตสินเชื่อ นอกจากนี้ต้องมีแนวทางหากผู้ค้าสลากไม่สามารถชำระเงินกู้ได้ ธนาคารออมสินต้องสามารถยึดโควตาสลาก และนำมาขายต่อได้ด้วย
MThai News
