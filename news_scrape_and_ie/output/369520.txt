พรศิลป์ มอง GDP ปี 57 โตไม่ถึง 2% ห่วงส่งออก จับตาค่าเงินบาท ห่วงหลังเลือกตั้งการเมืองรูปแบบเดิมกลับมา
นายพรศิลป์ พัชรินทร์ตนะกุล รองประธานกรรมการสภาหอการค้าแห่งประเทศไทย เปิดเผยกับ สำนักข่าว ไอ.เอ็น.เอ็น.ว่า ขณะนี้ความเชื่อมั่นของนักลงทุนที่มีต่อประเทศไทยมีมากขึ้น หลังจากการเมืองมีความชัดเจน โดย 5 เดือนจากนี้ไปตัวเลขทางเศรษฐกิจจะดีขึ้น แต่เชื่อว่าทั้งปีจะขยายตัวได้ไม่ถึงร้อยละ 2

เนื่องจากตัวเลขทางเศรษฐกิจในช่วง 5 เดือนแรก ของปีนี้พบว่า ตกทุกตัว อีกทั้งกว่าที่งบประมาณการลงทุนจะเข้าสู่ระบบ ก็คาดว่าจะเกิดขึ้นในช่วงปลายปีนี้ หรือ ต้นปี 2558 พร้อมมองว่า การส่งออกปีนี้ ยังคงน่าเป็นห่วง ซึ่งคาดว่าจะขยายตัวได้ที่ร้อยละ 2 แต่ปีหน้าจะโตได้ที่ร้อยละ 3-4 ซึ่งจากนี้ไปจะต้องจับตาค่าเงินบาทที่ขณะนี้แข็งค่าขึ้นด้วย
นอกจากนี้ รองประธานกรรมการสภาหอการค้าแห่งประเทศไทย ยังได้กล่าวถึงการเลือกตั้งที่จะเกิดขึ้นในปีหน้า โดยยอมรับว่ามีความเป็นห่วง โดยเฉพาะหลังการเลือกตั้งแล้ว การเมืองรูปแบบเดิมจะกลับมา ซึ่งตรงนี้รับไม่ได้ ดังนั้นโครงสร้างของกฎหมายจะต้องรัดกุม


