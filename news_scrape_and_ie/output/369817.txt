คสช.ออกประกาศให้ กสทช.ชะลอการประมูลคลื่นความถี่ เพื่อกิจการโทรคมนาคมออกไปเป็นระยะเวลา 1 ปี ด้าน เลขาฯ กสทช.น้อมรับคำสั่งยืดประมูลคลื่นความถี่ 1800 MHz และ900 MHz
เมื่อวันที่ 18 ก.ค.2557 คณะรักษาความสงบแห่งชาติ(คสช.)  ออกประกาศ คสช.ฉบับที่ 94/2557 เรื่อง การระงับการดำเนินการตามกฎหมายว่าด้วยองค์กรจัดสรรคลื่นความถี่ และกำกับการประกอบกิจการวิทยุกระจายเสียง วิทยุโทรทัศน์ และกิจการโทรคมนาคม เพื่อให้การดำเนินการของ กสทช.ในการประมูลคลื่นความถี่ เพื่อกิจการโทรคมนาคมเป็นไปด้วยความเรียบร้อย และเป็นไปด้วยความรอบคอบ เพื่อคุ้มครองผู้ใช้บริการให้ได้รับประโยชน์ และใช้บริการได้อย่างต่อเนื่อง ปราศจากข้อจำกัดในช่วงเวลาเปลี่ยนผ่านการสิ้นสุดการสัมปทาน และคุ้มครองประโยชน์สาธารณะ คณะรักษาความสงบแห่งชาติจึงมีคำสั่งดังต่อไปนี้
1. ให้ กสทช.ชะลอการดำเนินการเกี่ยวกับการประมูลคลื่นความถี่ เพื่อกิจการโทรคมนาคมออกไปเป็นระยะเวลา 1 ปี นับแต่วันที่มีคำสั่งนี้ ในระหว่างเชื่อว่าการดำเนินการตามวรรค 1 ให้ กสทช.คุ้มครองผู้ใช้บริการเป็นการชั่วคราวในกรณีสิ้นสุดการอนุญาต หรือสัมปทาน ให้ผู้ใช้บริการได้รับประโยชน์ หรือใช้บริการได้อย่างต่อเนื่อง ปราศจากข้อจำกัด และให้เป็นไปตามที่กำหนดไว้ในประกาศคณะกรรมการกิจการกระจายเสียง กิจการโทรทัศน์ กิจการโทรคมนาคมแห่งชาติ เรื่อง มาตรการคุ้มครองผู้ใช้บริการเป็นการชั่วคราว กรณีสิ้นสุดการอนุญาตสัมปทาน หรือสัญญาการให้บริการโทรศัพท์เคลื่อนที่ พ.ศ.2556
2. ให้ กสทช. ดำเนินการให้มีการแก้ไขเพิ่มเติมกฎหมาย ออกกฎ ระเบียบ ประกาศ หรือคำสั่งที่เกี่ยวข้อง หรือแก้ไขปรับปรุง หรือยกเลิกกฎระเบียบ ประกาศ หรือคำสั่งที่เกี่ยวข้อง เพื่อรองรับการดำเนินการให้เป็นไปด้วยความโปร่งใส เป็นธรรม และสามารถตรวจสอบได้ อันจะทำให้การดำเนินการของหน่วยงานที่เกี่ยวข้องเป็นไปอย่างมีประสิทธิภาพ เกิดประสิทธิผลสูงสุด และสอดคล้องกับแนวนโยบายการจ่ายเงินงบประมาณของรัฐ โดยคำนึงถึงความมั่นคงของรัฐ และประโยชน์สาธารณะ
ด้านนายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ ( กสทช.) ระบุ พร้อมปฏิบัติตามคำสั่ง คสช.โดยจะชะลอการประมูลคลื่นความถี่1800 MHz และ900 MHz ออกไป ยันผู้ใช้บริการโทรศัพท์เคลื่อนที่คลื่นความถี่ 1800 MHz ยังสามารถใช้บริหารต่อไปได้ และซิมจะไม่ดับอย่างแน่นอน
MThai News
