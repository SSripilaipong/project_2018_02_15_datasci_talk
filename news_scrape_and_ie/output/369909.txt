คปภ. เปิดให้ทุกบริษัทประกัน เข้าร่วมโครงการประกันนักท่องเที่ยวต่างชาติเข้าไทย
รายงานข่าวแจ้งว่า คณะกรรมการกำกับและส่งเสริมการประกอบธุรกิจประกันภัย หรือ คปภ. ได้มีการอนุมัติเปิดโอกาสให้ทุกบริษัทประกันวินาศภัยเข้าร่วมโครงการประกันนักท่องเที่ยวต่างชาติเข้ามาในประเทศไทยแล้ว จากที่ก่อนหน้านี้ได้ให้ 3 บริษัทประกัน เป็นผู้ดำเนินโครงการดังกล่าว เนื่องจากเห็นว่ามีความพร้อมมากที่สุด

โดย น.ส.วราวรรณ เวชชสัสถ์ รองเลขาธิการ ด้านกำกับ คปภ. เผยว่า การให้ทุกบริษัทประกันเข้ามามีบทบาทในครั้งนี้ เพราะเป็นประกันภัยภาคสมัครใจที่นักท่องเที่ยวต่างชาติต้องจ่ายเงินซื้อความคุ้มครองเอง ไม่ได้เป็นประกันที่รัฐบาลคุ้มครองให้เหมือนที่ผ่านมา ดังนั้นจึงเห็นว่าทุกบริษัทน่าจะมีสิทธิ และนักท่องเที่ยวสามารถเลือกที่จะทำประกันกับบริษัทนั้นๆ ได้ ซึ่งขั้นตอนการดำเนินการ หากบริษัทประกันยื่นความประสงค์ ทาง คปภ.ก็จะอนุมัติให้ จากนั้นก็ไปตกลงกับทาง ททท. เองว่ามีช่องทางการขายอย่างไร หรือจะหาช่องทางการขายอื่นๆ ก็เป็นสิทธิของบริษัทที่จะทำได้
ขณะที่นายอานนท์ วังวสุ นายกสมาคมประกันวินาศภัยไทย กล่าวว่า ประกันภัยนักท่องเที่ยวต่างชาติที่เข้ามาในไทย จะเป็นความสมัครใจของนักท่องเที่ยวในการตัดสินใจซื้อ ไม่ได้บังคับ ซึ่งจะขายความคุ้มครองที่บริษัทประกันต่างประเทศไม่ให้ความคุ้มครองหากเดินทางเข้ามาในไทย เช่น ประกันภัยจลาจล ประกันภัยก่อการร้าย เพื่อไม่ให้เกิดความซับซ้อนของกรมธรรม์ และเป็นการสร้างแรงจูงใจให้นักท่องเที่ยว
MThai News
