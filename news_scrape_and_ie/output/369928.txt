นายกสมาคมการค้าปุ๋ยฯ เผย ราคาปุ๋ยถูกลง ขณะปริมาณมีเพียงพอ เชื่อผู้ประกอบการไม่กักตุน เร่งวางแผนนำเข้า
นายเปล่งศักดิ์ ประกาศเภสัช นายกสมาคมการค้าปุ๋ยและธุรกิจการเกษตรไทย เปิดเผยกับสำนักข่าว ไอ.เอ็น.เอ็น. ว่า หลังจากความต้องการใช้ปุ๋ยเคมีที่เพิ่มสูงขึ้นในช่วงเริ่มฤดูเพาะปลูก โดยเฉพาะข้าวนาปี มั่นใจว่าจะมีปริมาณปุ๋ยเพียงพอต่อความต้องการ โดยราคาได้มีการปรับลดลงแล้วที่ตันละประมาน 2,000 บาท

โดยข้าวฤดูกาลล่าสุด เชื่อว่าจะมีความต้องการใช้ประมาน 3.5-5 แสนตัน โดยความต้องการใช้จะมากน้อยเพียงใดนั้น ขึ้นอยู่กับสถานการณ์การเพาะปลูกว่า จะสามารถทำได้เต็มที่หรือไม่ ซึ่งขึ้นอยู่กับดินฟ้าอากาศ แต่ที่ในบางพื้นที่เกษตรกรมีการร้องเรียนปริมาณปุ๋ยไม่เพียงพอนั้น เป็นเพียงเทคนิคในการทำตลาดของผู้ค้าบางราย ที่ต้องการระบายสินค้าในบางยี่ห้อที่ไม่ได้รับความนิยม ซึ่งมั่นใจว่าผู้ประกอบการไม่ได้กักตุนสินค้าแน่นอน
นอกจากนี้ ทางผู้ประกอบการได้มีการวางแผนการนำเข้า หลังจากสถานการณ์ปุ๋ยในตลาดโลกเริ่มตึงตัว เพราะมีการแย่งซื้อจากประเทศจีน และอินเดีย โดยร้อยละ 90 ของปุ๋ยเคมีในประเทศเป็นการนำเข้า

