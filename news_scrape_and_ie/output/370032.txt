วันนี้ (21 ก.ค.)ผู้สื่อข่าวรายงานว่า ดร. สามารถ ราชพลสิทธิ์  อดีตส.ส.ประชาธิปัตย์และอดีตรองผู้ว่าราชการกรุงเทพมหานคร ได้โพสต์ข้อความลงในเฟซบุ๊ก ดร.สามารถ ราชพลสิทธิ์ โดยมีเนื้อหาดังนี้

แฉ! เบื้องลึกแอร์พอร์ตลิงก์ ซ่อม Express 02  นานแสนนาน
หลังจากรถด่วน แอร์พอร์ตลิงก์ ขบวน Express 02 เข้าประจำการรับส่งผู้โดยสารระหว่างสถานีมักกะสันกับสนามบินสุวรรณภูมิได้ไม่นาน ก็ต้องจอดตายในโรงจอดและซ่อมบำรุง (Depot and Workshop) ที่ศูนย์ซ่อมบำรุงคลองตัน ซอยศูนย์วิจัย เป็นเวลาประมาณ 2 ปีครึ่ง ตั้งแต่เดือนมกราคม 2555 จนถึงเดือนมิถุนายน 2557 เนื่องจากเพลาล้อเสีย หลายท่านคงสงสัยว่าทำไมจึงใช้เวลาซ่อมยาวนานอย่างนั้น และคงคิดต่อได้เองว่าเป็นเพราะการบริหารจัดการที่ล้มเหลวเช่นนี้ จึงทำให้ผู้โดยสารของรถด่วนแอร์พอร์ตลิงก์ลดลงทุกวัน
ผมทราบมาว่าเหตุที่ต้องใช้เวลาซ่อมยาวนานเช่นนั้นก็เพราะการจัดซื้อหาอะไหล่ใช้เวลานานมาก ทำให้เกิดคำถามดังต่อไปนี้ขึ้น
1.  รฟท.  ได้จัดตั้งบริษัทลูกขึ้นมาแล้ว คือบริษัท รถไฟฟ้า ร.ฟ.ท. จำกัด เพื่อให้บริหารจัดการเดินรถไฟฟ้าแอร์พอร์ตลิงก์ได้อย่างมีประสิทธิภาพ แล้วทำไมการจัดซื้อหาอะไหล่จึงไม่สะดวกและคล่องตัวเหมือนกับบริษัทรถไฟฟ้าอื่นๆ
2. ทำไมจึงไม่มีการสั่งซื้ออะไหล่เก็บใส่สต็อกไว้ล่วงหน้า เพราะผู้บริหารจัดการเดินรถไฟฟ้าย่อมรู้อยู่แล้วว่าจะต้องเปลี่ยนอะไหล่ชิ้นส่วนไหนเมื่อไหร่ และจะต้องเก็บสำรองอะไหล่ไว้ด้วยเพื่อใช้ในกรณีรถเสีย
ที่น่าประหลาดใจก็คือ ในระหว่างที่ขบวน Express 02 จอดตายอยู่นั้น เมื่อมีรถไฟฟ้าขบวนอื่นเสีย ผู้รับผิดชอบก็แก้ปัญหาเฉพาะหน้าโดยการถอดอะไหล่จากขบวน Express 02 ไปใส่ให้ขบวนที่เสีย พูดได้ว่าเปลี่ยนขบวน Express 02 เป็นขบวนอะไหล่!
สุดท้ายก็ซ่อม Express 02 เสร็จจนได้เมื่อเดือนที่แล้วนี่เอง (มิถุนายน 2557) หลังจากซ่อมเสร็จก็มีการเลี้ยงฉลองกันโดยมีหนังสือถึงผู้เกี่ยวข้องความว่า “ด้วยวันพฤหัสบดีที่ 17 กรกฎาคม 2557 รก. กอญ. (รักษาการผู้อำนวยการใหญ่) ให้มีการจัดอาหารบุฟเฟต์สำหรับพนักงานเพื่อให้พนักงานได้มีโอกาสรับประทานอาหารร่วมกัน เนื่องในโอกาส Express 02 สามารถนำกลับมาบริการประชาชนได้อีกครั้ง…ณ ศูนย์ซ่อมบำรุงคลองตัน”
แต่ก่อนที่ขบวน Express 02 จะสามารถกลับมาวิ่งได้ มีการนำขบวน Express 03 ไปจอดเพื่อเตรียมซ่อมใหญ่ (Overhaul) เนื่องจากวิ่งเกิน 1.2 ล้าน กม. แล้ว (ตามคู่มือการซ่อมจะต้องซ่อมใหญ่เมื่อวิ่งครบ 1 ล้าน กม.) พร้อมกับมีเสียงครหาว่ามีการถอดอะไหล่จากขบวน Express 03 ไปใส่ให้ขบวน Express 02 เพื่อทำให้ขบวน Express 02 สามารถกลับมาวิ่งได้อีกครั้งหลังจากจอดตายอยู่ถึง 2 ปีครึ่ง
นั่นคือเบื้องหลังของการเลี้ยงฉลองที่น่าภาคภูมิใจ
ได้รับรู้ถึงการซ่อมรถไฟฟ้าแอร์พอร์ตลิงก์แบบเล่นแร่แปรธาตุแล้ว คุณคิดว่าอีก 2 ปีครึ่งข้างหน้า ขบวน Express 04 จะต้องเสียสละชิ้นส่วนให้กับขบวน Express 03 อีกไหมครับ
MThai News

