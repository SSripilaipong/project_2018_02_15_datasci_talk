สนามบินสุวรรณภูมิ  ประกาศห้าม ผู้ใช้บริการที่ไม่ได้เป็นผู้สูงอายุ หรือคนพิการ จอดรถในจุดดจอดรถสำหรับคนพิการ
หลังจากมีผู้พิการได้ทำหนังสือถึงผู้บริหารสนามบินสุวรรณภูมิขอให้แก้ไข กรณี คนพิการเข้าไปใช้บริการสนามบิน ไม่สามารถใช้ ที่จอดรถคนพิการ ได้ เพราะมีรถคันอื่นจอดอยู่ ซึ่งไม่ใช่ผู้พิการแต่อย่างใด

ล่าสุด น.อ.สมัย จันทร รองผู้อำนวยการท่าอากาศยานสุวรรณภูมิ (สายปฏิบัติการ) เปิดผยว่า ท่าอากาศยานสุวรรณภูมิได้ให้ความสำคัญต่อการบริการผู้โดยสารที่เป็นผู้สูง อายุและคนพิการเป็นอย่างยิ่ง โดยได้จัดให้มีการบริการและสิ่งอำนวยความสะดวกต่างๆ ในทั้งอาคารผู้โดยสารไว้อย่างครบครัน อาทิ การจัด จุดจอดรถสำหรับคนพิการ  บริเวณด้านหน้าอาคารผู้โดยสาร ชั้น 2 และ ชั้น 4 และทุกชั้นของอาคารจอดรถยนต์ 2 และ 3 การจัดทำทางเดินเชื่อม หรือทางลาด พร้อมราวจับสำหรับคนพิการภายในอาคารผู้โดยสาร ห้องส้วมสำหรับคนพิการภายในอาคารผู้โดยสาร ลิฟต์ที่มีสิ่งอำนวยความสะดวกสำหรับคนพิการ เป็นต้น
อย่างไรก็ตาม ได้เกิดปัญหามีผู้ใช้บริการที่ไม่ได้เป็นผู้สูงอายุ หรือคนพิการ ฝ่าฝืนนำรถมาจอดไว้ที่จุดจอดรถที่ ทสภ.จัดไว้ให้สำหรับผู้พิการในบางครั้ง ดังนั้นเพื่อเป็นการแก้ปัญหาในเรื่องดังกล่าว ทสภ.ได้มีการจัดให้มีเจ้าหน้าที่ในการกำกับดูแลและเข้มงวดกวดขันไม่ให้มีผู้ฝ่าฝืนนำรถไปจอดในพื้นที่ดังกล่าว
ทั้งนี้ หากพบเห็นในเบื้องต้นเจ้าหน้าที่จะทำการตักเตือน และหากยังมีการฝ่าฝืน ทสภ.จะดำเนินการเคลื่อนย้ายรถและนำไปไว้ในพื้นที่เหมาะสมต่อไป ดังนั้น ทสภ.จึงขอความร่วมมือผู้ใช้บริการทุกท่านอย่าล่วงละเมิดสิทธิของผู้สูงอายุและคนพิการดังกล่าว
MThai News
