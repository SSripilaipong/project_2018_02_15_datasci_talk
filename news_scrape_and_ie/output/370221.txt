“ม.ร.ว.ปรีดิยาธร” แนะไทยเป็นศูนย์กลางอาเซียน สู่ประเทศที่ซื้อมาขายไป เชื่อดัน GDP ให้โต 5-6 %
ม.ร.ว.ปรีดิยาธร เทวกุล ที่ปรึกษาคณะรักษาความสงบแห่งชาติ หรือ คสช. กล่าวว่า ที่ผ่านมา อัตราการขยายตัวของเศรษฐกิจไทย เติบโตค่อนข้างน้อย โดยในช่วง 5 ปีที่ผ่านมา ขยายตัวร้อยละ 2.6 ต่อปี ซึ่งไทยจะทำอย่างไรให้ จีดีพีของไทยขยายตัวได้ร้อยละ 5-6 ได้

ดังนั้นต้องส่งเสริมให้ประเทศไทยเป็นศูนย์กลางการค้าของอาเซียน และเป็นศูนย์กลางประเทศที่ซื้อมาขายไป (Trading Nation) โดยใช้ประโยชน์จากการที่ไทยและประเทศกลุ่มอาเซียน กำลังจะเปิดประชาคมเศรษฐกิจอาเซียน หรือ เออีซี ในปี 2558 เป็นตัวเชื่อม
โดยได้เน้น 3 เรื่องหลักที่สำคัญ คือ การสร้างระบบโครงสร้างพื้นฐานโดยให้ใช้ถนนเป็นหลัก แทนการขนส่งด้วยรถไฟทางคู่ รวมถึงการลงทุนโครงการสร้างท่าเรือน้ำลึกปากบารา ที่จังหวัดสตูล ซึ่งหากสำเร็จจะช่วยสนับสนุนการส่งสินค้าสำหรับประเทศในแถบอันดามัน / การส่งเสริมให้เอกชนไทยออกไปลงทุนในต่างประเทศมากขึ้น
โดยต้องมีการแก้ไขกฎหมายภาษี โดยเฉพาะการเก็บภาษีกำไรจากการที่เอกชนไปลงทุนในต่างประเทศ เนื่องจากเป็นการเก็บภาษีซ้ำซ้อน ทำให้นักลงทุนไทยไม่อยากจะนำกำไรกลับเข้ามาในไทย
รวมทั้งให้สำนักงานคณะกรรมการส่งเสริมการลงทุน หรือ บีโอไอ ตั้งสำนักงานบีโอไอ ในกัมพูชา และพม่า เพื่อสนับสนุนการพัฒนาการค้าชายแดนมากขึ้น และการสนับสนุนให้ต่างชาติเข้ามาตั้งสำนักงานใหญ่หรือสำนักงานตัวแทนในประเทศไทย เพื่อเป็นตัวกลางในการกระจายการลงทุนและการค้าในประเทศไทยมากยิ่งขึ้น

