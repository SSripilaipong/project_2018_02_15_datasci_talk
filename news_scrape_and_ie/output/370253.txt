บล.ไอร่า คาด หุ้นไทย วันนี้มีโอกาสแกว่งขึ้น รับปัจจัยบวกจาก Fund Flow แนะติดตามการโปรดเกล้าฯ รธน.ชั่วคราว เน้น Domestic Play ระยะสั้นเลี่ยงหุ้นส่งออก
บริษัทหลักทรัพย์ ไอร่า จำกัด (มหาชน) เผย แนวโน้มการลงทุนใน ตลาดหุ้น ไทยวันนี้ ( 22 ก.ค.) ว่า ทิศทางตลาดมีโอกาสแกว่งขึ้น แม้ว่าประเด็นการเมืองระหว่างประเทศ (ยูเครน และฉนวนกาซา) จะเป็นปัจจัยกดดันตลาดทุนทั่วโลก อย่างไรก็ตาม มองว่าประเด็นนี้ไม่ได้เป็นปัจจัยที่มีนัยฯ ต่อตลาด หุ้น ไทย ประกอบกับระยะหลังที่ SET Index ถูกขับเคลื่อนด้วยปัจจัยเฉพาะตัวเป็นหลัก

โดยวันนี้ประเด็นบวกที่อยู่ในความสนใจของตลาดน่าจะเป็นเรื่องการ โปรดเกล้าฯ รธน.ชั่วคราว ในช่วงเย็นวันนี้ และการโยกสำนักงานBOI เข้าอยู่ภายใต้สำนักนายกฯ ซึ่งจะสร้างความคล่องตัวในการอนุมัติโครงการต่าง ๆ โดยรวมแล้วน่าจะทำให้ตลาดยังขยับขึ้นต่อ(แม้จะอยู่ใน Zone ค่อนข้างแพง) โดยเฉพาะกับภาวะที่ Fund Flow ไหลบ่าเข้ามา ทั้งตลาดตราสารหนี้และตราสารทุน และทำให้ค่าเงินบาทแข็งค่าขึ้นอย่างรวดเร็ว
กลยุทธ์ไอร่าจึงยังให้เน้น Domestic Play ระยะสั้นเลี่ยงหุ้นส่งออก Global Playด้านปัจจัยในประเทศคาดยังได้รับปัจจัยบวกจาก Fund Flow ที่ต่างชาติซื้อสุทธิต่อเนื่อง และการเก็งกำไรผลประกอบการ-2Q/57และเงินปันผล-กลาง ส.ค. และแนะติดตามประเด็นที่คาดยังมีผลต่อภาพรวมตลาด เช่น ทิศทางโรดแมปของ คสช. ที่ชัดเจน
รวมถึงความคืบหน้างบประมาณปี 58 วงเงิน 2.575 ล้านล้านบาท ที่เตรียมเสนอเข้าสู่สภานิติบัญญัติแห่งชาติ (สนช.) ในวันที่ 6/8/57 โดยในจำนวนนี้ ประมาณ 450,000 ล้านบาท เป็นเงินลงทุนที่ส่วนใหญ่เน้นการจัดการระบบน้ำและงานถนน รวมถึงประเด็นการปรับโครงสร้างราคาพลังงาน ที่อาจจะส่งผลกระทบหุ้นในกลุ่มโรงกลั่นและปิโตรเคมี
MThai News
