GRAMMY  ขอพักการซื้อขายชั่วคราว เหตุบอร์ดอยู่ระหว่างตัดสินใจเรื่องสำคัญอาจกระทบโครงสร้างธุรกิจ พร้อมระบุ 22 ก.ค.จับมือเป็นพันธมิตรธุรกิจ ร่วมธุรกิจกับ CTH

นางจิราภรณ์ รุ่งศรีทอง ประธานเจ้าหน้าที่การลงทุน บมจ.จีเอ็มเอ็ม แกรมมี่(GRAMMY)แจ้งว่า เนื่องด้วยในวันนี้(22 ก.ค.) GRAMMY จะมีการประชุมคณะกรรมการบริษัท ซึ่งเป็นเรื่องสำคัญที่มีผลกระทบต่อโครงสร้างการประกอบธุรกิจของบริษัทและอาจกระทบต่อการตัดสินใจในการลงทุนของผู้ถือ หุ้น และผู้ลงทุนทั่วไป บริษัทฯจึงขอให้ตลาดหลักทรัพย์แห่งประเทศไทยระงับการซื้อขายหลักทรัพย์ของ GRAMMY เป็นการชั่วคราว
ดังนั้น ตลาดหลักทรัพย์ฯจึงขึ้นเครื่องหมาย “H” เพื่อระงับการซื้อขายหลักทรัพย์ของ GRAMMY เป็นการชั่วคราวสำหรับการซื้อขายรอบบ่ายของวันที่ 22 กรกฎาคม 2557
อย่างไรก็ตาม ในวันพรุ่งนี้(23 ก.ค.)ทาง GRAMMY มีกำหนดจัดการแถลงข่าวร่วมกับ บมจ.ซีทีเอช(CTH)ในงาน“Beyond The Best”เพื่อประกาศร่วมมือเป็นพันธมิตรธุรกิจอย่างเป็นทางการสู่ความเป็นหนึ่งในการให้บริการธุรกิจ เพย์ ทีวี โดยนายวิชัย ทองแตง, นายเชิดศักดิ์ กู้เกียรตินันท์, นายณัฐวัชร์ วรนพกุล, นายชนวัฒน์ วาจานนท์ ซึ่งเป็นทีมผู้บริหาร จาก CTH รวมทั้งนายไพบูลย์ ดำรงชัยธรรม, นายกริช ทอมมัส,นางบุษบา ดาวเรือง,นายฟ้าใหม่ ดำรงชัยธรรม ซึ่งเป็นทีมผู้บริหารจาก GRAMMY ที่จะร่วมเซ็นสัญญาทางธุรกิจ
ล่าสุดหุ้น GRAMMY ปิดการซื้อขายภาคเช้าที่ 17.70 บาท ลดลง 0.30 บาท หรือ 1.67% มูลค่าการซื้อขาย 11.58 ล้านบาท
MThai News

