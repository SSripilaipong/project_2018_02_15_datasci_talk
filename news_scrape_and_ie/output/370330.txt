คสช. เลื่อนพิจารณา แผนโครงสร้างพื้นฐานคมนาคม ไปสัปดาห์หน้า เหตุเวลาไม่ทัน หัวหน้า คสช. เดินทางไปวังไกลกังวลเฝ้าในหลวง
หลังจากมีรายงานว่า คณะรักษาความสงบแห่งชาติ หรือ คสช. จะมีการพิจารณาอนุมัติเกี่ยวกับโครงการลงทุนโครงสร้างพื้นฐานด้านคมนาคม ในการประชุมใหญ่ คสช. ที่มีพล.อ.ประยุทธ์ จันทร์โอชา เป็นประธานการประชุมในวันนี้ (22 ก.ค. 57) นั้น
ภาพจาก Thai PBS
เมื่อสักครู่ที่ผ่านมา แหล่งข่าวจากกระทรวงคมนาคม เปิดเผยว่า คสช.เลื่อนการพิจารณาแผนยุทธศาสตร์ด้านโครงสร้างพื้นฐานไปหารือในการประชุม คสช.สัปดาห์หน้าแทน เนื่องจากวันนี้พิจารณาไม่ทัน เพราะ พล.อ.ประยุทธ์ จันทร์โอชา หัวหน้า คสช.ต้องเดินทางไปเข้าเฝ้าทูลละอองธุลีพระบาท พระบาทสมเด็จพระเจ้าอยู่หัวฯ ที่วังไกลกังวล อ.หัวหิน จ.ประจวบคีรีขันธ์ ในช่วงเย็นวันนี้เพื่อรับพระราชทานรัฐธรรมนูญฉบับชั่วคราว พ.ศ.2557
ขณะที่ พ.อ.วินธัย สุวารี รองโฆษกกองทัพบก เปิดเผยว่า การประชุมในวันนี้เป็นเพียงการพิจารณาอนุมัติเรื่องต่างๆ ตามที่แต่ละกระทรวงเสนอขึ้นมาตามปกติเท่านั้น ไม่ได้มีการประชุมพิจารณาเรื่องที่เกี่ยวกับโครงการลงทุนในโครงสร้างพื้นฐานแต่อย่างใด
MThai news
