คสช. อนุมัติ ขสมก. กู้เงิน 4.4 พันล้าน จัดซื้อรถเมล์NGV – จ่ายค่าน้ำมัน-ซ่อมบำรุง หวังแก้ปัญหาขาดสภาพคล่อง พร้อมไฟเขียวอีก 1,300 ลบ.ให้กระทรวงศึกษาดำเนินโครงการการศึกษาทางไกลผ่านดาวเทียม
วันนี้ (22 ก.ค. 57) นพ.ยงยุทธ มัยลาภ 1 ในทีมโฆษกคณะรักษาความสงบแห่งชาติ ได้ออกมาเปิดเผยว่า ที่ประชุม คสช. ได้อนุมัติให้องค์การขนส่งมวลชนกรุงเทพ (ขสมก.) กู้เงินในวงเงิน 4,401ล้านบาท เพื่อนำไปชำระค่าน้ำมันเชื้อเพลิง จำนวน 2,870 ล้านบาท และค่าเหมาซ่อม วงเงิน 1,531 ล้านบาท เพื่อแก้ปัญหาขาดสภาพคล่องทางการเงิน และเพื่อประหยัดดอกเบี้ยกรณีผิดนัดชำระหนี้

โดยให้กระทรวงการคลังเป็นผู้ค้ำประกันเงินกู้ รวมถึงพิจารณาวิธีการกู้เงินและเงื่อนไขในการกู้เงิน ตามที่ ขสมก.เสนอ นพ.ยงยุทธ กล่าวต่อว่า ห้วหน้า คสช.มีคำสั่งเพิ่มเติมว่า ให้ ชสมก.ดำเนินการเร่งรัดการจัดซื้อรถเมลล์เอ็นจีวีใหม่จำนวน 3,500 คัน ตามแผนงานของ ขสมก.ให้แล้วเสร็จภายในปี 2558
เพื่อให้ ขสมก. สามารถนำรถใหม่มาให้บริการแก่ประชาชนโดยเร็วที่สุด แต่ทั้งนี้ให้ คตร.พิจารณาความโปร่งใส และความคุ้มค่า อีกทั้ง พิจารณาความพร้อมการให้บริการก๊าสเอ็นจีวี พิจารณาแผนเส้นทางเดินรถให้เหมาะสมระหว่างรถ ขสมก. กับ รถร่วมบริการ
ด้าน พ.อ.วินธัย สุวารี รองโฆษกกองทัพบก เผยว่า  ที่ประชุม คสช. ยังเห็นชอบโครงการขยายผลการศึกษาทางไกลผ่านดาวเทียมตามที่ กระทรวงศึกษาธิการ โดยสนับสนุนงบกลาง 1,300,624,760 บาท เพื่อการจัดหาและติดตั้งอุปกรณ์เกี่ยวกับการศึกษาทางไกลผ่านดาวเทียมให้กับโรงเรียนในสังกัดสำนักงานคณะกรรมการการศึกษาขั้นพื้นฐานและโรงเรียนในสำนักงานคณะกรรมการการศึกษาเอกชน จำนวน 15,441 โรงเรียน ทั่วประเทศด้วย
MThai news
