เอกชนชี้ รธน.ชั่วคราว 2557 ช่วยสร้างความเชื่อมั่น เชื่อค่าเงินบาทอยู่ที่ 31.50-32.00 บาท/ดอลลาร์
วันนี้ (23 ก.ค. 57) นายสุพันธ์ มงคลสุธี ประธานสภาอุตสาหกรรมแห่งประเทศไทย (ส.อ.ท.) ได้ออกมากล่าวถึงกรณีที่ คณะรักษาความสงบแห่งชาติ เขารับพระราชทานรัฐธรรมนูญชั่วคราว 2557 เพื่อนำมาใช้ในการบริหารประเทศในช่วงขณะนี้ ว่า

รัฐธรรมนูญชั่วคราวที่ประกาศออกมาเป็นไปตามโรดแมพของคณะรักษาความสงบแห่งชาติ (คสช.) มองว่าช่วยสร้างความเชื่อมั่นให้นักลงทุนมากขึ้น อีกทั้งตลอด 2 เดือนที่ผ่านมา ของการเข้ามาคุมอำนาจบริหารของ คสช. ทุกอย่างราบรื่นดี การเมืองเศรษฐกิจมีเสถียรภาพมากขึ้น
สำหรับการเคลื่อนไหวของค่าเงินบาทนั้น ประเมินว่าช่วงที่เหมาะสมของค่าเงินบาทน่าจะอยู่ที่ 31.50-32.00 บาท/ดอลลาร์ ซึ่งระดับตอนนี้ผู้ส่งออกยังรับได้ ขณะที่ประเมินตัวเลขส่งออกปีนี้ยังน่าจะเติบโตได้ราว 3-5%
ส่วนภาวะเศรษฐกิจปีนี้คาดว่าจะขยายตัวที่ 2.5% โดยในช่วงครึ่งปีหลังน่าจะโตได้ถึง 4-5% จากงบการลงทุนภาครัฐทยอยออกมา โครงการส่งเสริมลงทุนของสำนักงานคณะกรรมการส่งเสริมการลงทุน(บีโอไอ) และเศรษฐกิจประเทศแข็งแรงขึ้น
MThai news
