คสช. อนุมัติแผนฟื้นฟู การบินไทย  เตรียมปรับลดเส้นทางบิน พร้อมปรับลดพนักงานที่ไม่มีประสิทธิภาพออก ประมาณ 900 คน
วานนี้( 25 ก.ค.)ที่ประชุมคณะกรรมการ บริษัท  การบินไทย  จำกัด (มหาชน) ที่มี พล.อ.อ.ประจิน จั่นตอง รองหัวหน้าคณะรักษาความสงบแห่งชาติ (คสช.) เป็นประธานคณะกรรมการ ได้มีมติเห้นชอบให้เดินหน้าฟื้นฟูกิจการของการบินไทยครั้งใหญ่ โดยกำหนดเป้าลดรายจ่ายและเพิ่มรายได้ พร้อมการปรับโครงสร้างฝ่ายบริหารและปลดพนักงาน 900 คน

สำหรับสาระสำคัญของแผนฟื้นฟู ได้ตั้งเป้าลดรายจ่ายที่ไม่จำเป็นในการดำเนินการของบริษัทลงให้ได้ประมาณ 4,000 ล้านบาทภายในไตรมาสแรกของปี 2558 เช่น การปรับลดเที่ยวบินในเส้นทางที่ขาดทุนลง การปรับลดพนักงานในส่วนที่ไม่ได้มีงานประจำ หรือ เจ็บป่วย ที่มีสมัครใจเข้าร่วมโครงการประมาณ 900 คน การลดการทำงานล่วงเวลา (โอที) หรือการไปดูเรื่องของน้ำมันที่เป็นต้นทุนประมาณ 40% ว่าจะมีการปรับลดลงมาอย่างไรได้บ้าง
นอกจากนั้นบอร์ดการบินไทยยังมีมติโยกย้ายผู้บริหารระดับสูงเป็นที่ปรึกษากรรมการผู้อำนวยการใหญ่รวม 5 ตำแหน่ง คือ นายโชคชัย ปัญญายงค์ รองกรรมการผู้อำนวยการใหญ่อาวุโสสายกลยุทธ์องค์กรและพัฒนาอย่างยั่งยืน นายปานฑิต ชนะภัย รองกรรมการผู้อำนวยการใหญ่หน่วยธุรกิจบริการการบิน นายธีรพล โชติชนาภิบาล รองกรรมการผู้อำนวยการใหญ่สายการพาณิชย์ นายดนุช บุนนาค รองกรรมการผู้อำนวยการใหญ่สายรายได้เสริมองค์กร และนายนิรุจน์ มณีพันธ์ รองกรรมการผู้อำนวยการใหญ่สายทรัพยากรบุคคลและกำกับกิจกรรมองค์กร หลังจากนี้จะพิจารณาแต่งตั้งบุคคลที่เหมาะสมต่อไป
MThai News
