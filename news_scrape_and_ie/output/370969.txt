ปลัดกระทรวงการคลัง แต่งตั้ง กฤษฎา จีนะวิจารณะ เป็น โฆษก กระทรวงการคลัง   และ ทีมโฆษกกระทรวงการคลัง  ทำหน้าที่เผยแพร่ข้อมูลข่าวสาร ภารกิจของกระทรวง
ผู้สื่อข่าวรายงานว่า นายรังสรรค์ ศรีวรศาสตร์ ปลัดกระทรวงการคลัง ได้ลงนามคำสั่งแต่งตั้งคณะโฆษกกระทรวงการคลังเพื่อทำหน้าที่เผยแพร่ข้อมูล ข่าวสารอันเกี่ยวกับนโยบายและการดำเนินมาตรการต่างๆ ภายใต้ภารกิจของกระทรวงการคลัง โดยแต่งตั้งนาย กฤษฎา จีนะวิจารณะ  ผู้อำนวยการสำนักงานเศรษฐกิจการคลังคนใหม่ (สศค.) เป็นโฆษกกระทรวงการคลัง
พร้อมกันนี้ แต่งตั้งนายเอกนิติ นิติฑัณฑ์ประภาศ รองผู้อำนวยการ สศค. เป็นรองโฆษกกระทรวงการคลัง และนายสุภวุฒิ รังษีภโนดร ผู้เชี่ยวชาญเฉพาะด้านสารนิเทศการคลังเป็นเลขานุการคณะโฆษกกระทรวงการคลัง ทั้งนี้ มีผลตั้งแต่วันที่ 18 ก.ค. ที่ผ่านมา
สำหรับอำนาจหน้าที่ของคณะโฆษกฯ  คือ 1) แถลงข่าวและให้ข้อมูลข่าวสารที่ถูกต้องแก่สาธารณชน รวมถึงหน่วยงานภาครัฐและภาคเอกชนเกี่ยวกับนโยบายและการดำเนินมาตรการต่าง ๆ ภายใต้ภารกิจของกระทรวงการคลัง 2) เชิญผู้แทนจากส่วนราชการรัฐวิสาหกิจในสังกัดกระทรวงการคลัง และหน่วยงานอื่น ๆในกำกับของกระทรวงการคลังเข้าร่วมแถลงข่าว
3) ประสานงานกับหน่วยงานที่เกี่ยวข้อง เพื่อติดตามและรวบรวมข้อมูลข่าวสาร เพื่อประโยชน์ในการปฏิบัติหน้าที่ของคณะโฆษก 4)ติดตามและวิเคราะห์ข่าวสารที่ปรากฏในสื่อต่าง ๆ หากพบว่าข้อมูลข่าวสารใดมีความคลาดเคลื่อนหรือขาดความชัดเจน ให้ชี้แจงและสร้างความเข้าใจต่อสาธารณชนหรือหน่วยงานทั้งภาครัฐและภาคเอกชนที่เกี่ยวข้องโดยเร็ว และ 5) ปฏิบัติหน้าที่อื่น ๆตามที่ได้รับมอบหมาย
M Thai News
