คสช. สั่งทบทวนปรับโครงสร้างราคาพลังงานทั้งน้ำมันและก๊าซ ระบุ ความเป็นมาไม่ชัดเจนเกรงประชาชนไม่เข้าใจ
ความคืบหน้าแผนปรับโครงสร้างราคาพลังงานทั้งน้ำมันและก๊าซล่าสุด  พล.อ.อ.ประจิน จั่นตอง  รองหัวหน้าคณะรักษาความสงบแห่งชาติ(คสช.) หัวหน้าฝ่ายเศรษฐกิจ เผยว่า ขณะนี้ทาง คสช.ได้ทบทวนแผน โครงสร้างราคาพลังงาน  หลังจากกพล.อ.ประยุทธ์ จันทร์โอชา หัวหน้า คสช. ส่งคืนมาเพื่อให้กลับไปทบทวนใหม่ เพราะระบุความเป็นมาไม่ชัดเจน ซึ่งหากประกาศออกไปจะทำให้ประชาชนไม่เข้าใจ ดังนั้นจึงต้องสร้างความเข้าใจกับประชาชนก่อน โดยกำหนดให้เดือนส.ค. 2557 เป็นเดือนแห่งการทำความเข้าใจกับสาธารณะชน ก่อนจะสรุปเพื่อเสนอหัวหน้า คสช.ต่อไป
ด้านนายปิยสวัสดิ์ อัมระนันทน์ ประธานคณะกรรมการบริษัท  ปตท.  จำกัด (มหาชน) เปิดเผยภายหลังการประชุมบอร์ด ปตท. ว่า ที่ประชุมบอร์ดรับทราบแผนขายหุ้นโรงกลั่นน้ำมันสตาร์ปิโตรเลียม รีไฟน์นิ่ง หรือ เอสพีอาร์ซี โดยปัจจุบัน ปตท.ถือหุ้นอยู่ 36% และโรงกลั่นน้ำมันบางจากปิโตรเลียม จำกัด (มหาชน) ปตท.ถือหุ้น 27.22%
สำหรับกรณีการขายหุ้นโรงกลั่นเอสพีอาร์ซีและโรงกลั่นบางจาก คงใช้ระยะเวลาการดำเนินงานไม่นานนัก โดยเฉพาะโรงกลั่นเอสพีอาร์ซี ซึ่ง ปตท. ต้องการขายหุ้นออกทั้งหมดภายหลังจากเข้าจดทะเบียนในตลาดหลักทรัพย์แห่งประเทศไทย (ตลท.) แต่ยังติดปัญหาสัญญาก่อสร้างและประกอบกิจการโรงกลั่น ดังนั้นจำเป็นต้องแก้ไขในส่วนนี้ก่อน
ส่วนสาเหตุที่ ปตท.ขายหุ้นดังกล่าว เพื่อต้องการลดข้อครหากรณีผู้ขาดในธุรกิจน้ำมัน อย่างไรก็ตามเชื่อว่าแม้ ปตท.จะขายหุ้นโรงกลั่นเอสพีอาร์ซี และโรงกลั่นบางจาก ก็ไม่กระทบต่อความมั่นคงด้านการจัดหาน้ำมันของประเทศ เพราะยังมีการนำเข้าน้ำมัน โดยแผนดังกล่าวจะเสนอไปยังกระทรวงพลังงาน จากนั้นจะเสนอไปยัง คสช.ต่อไป
สำหรับกรณีการแยกธุรกิจท่อก๊าซฯ ออกจาก ปตท. คงต้องใช้ระยะเวลาพอสมควร เพราะยังมีบางประเด็นที่ยังติดขัด นอกจากนี้ทาง กกพ.อยู่ระหว่างกำหนดร่างระเบียบเพื่อให้บุคคลที่ 3 สามารถเข้ามาใช้ท่อก๊าซฯได้ โดยข้อดีของการแยกธุรกิจท่อก๊าซฯ ออกจาก ปตท. ก็เพื่อลดการผูกขาดในธุรกิจก๊าซ และ กกพ.สามารถเข้ามาดูแลท่อก๊าซฯได้อย่างโปร่งใสมากขึ้น อย่างไรก็ตามแผนทั้งหมดจะดำเนินการให้แล้วเสร็จก่อนการเลือกตั้ง
