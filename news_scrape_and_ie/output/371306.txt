ตลท.หยุดพักการซื้อขายหลักทรัพย์ชั่วคราว  หรือ  ขึ้น H หุ้นตงฮั้ว  หลังยกเลิกร่วมทุน สปริงนิวส์ และ ขายหุ้น บริษัท มิลล์เลี่ยน ไมล์ส จำกัด จนกว่าจะชี้แจงข้อมูลครบถ้วน
ตลาดหลักทรัพย์แห่งประเทศไทย  (ตลท.) แจ้งว่า เนื่องจาก บริษัท  ตงฮั้ว  คอมมูนิเคชั่นส์ จำกัด (มหาชน) (TH) ได้แจ้งมติคณะกรรมการอนุมัติให้จำหน่ายหุ้นสามัญของบริษัท มิลล์เลี่ยน ไมล์ส จำกัด ทั้งหมด จำนวน 9,095,000 หุ้น มูลค่าที่ตราไว้หุ้นละ 10 บาท คิดเป็นสัดส่วนร้อยละ 60.63 ของจำนวนหุ้นที่ชำระแล้ว ในราคาหุ้นละ 21.33 บาท รวมมูลค่า 193,996,350 บาท ให้กับบริษัท อาร์.เอส.พี.สตีล จำกัด โดยกำหนดชำระเงินภายในวันที่ 9 สิงหาคม 2557
และอนุมัติให้ TH ยกเลิกสัญญาการเข้าร่วมลงทุนในบริษัท  สปริงนิวส์  เทเลวิชั่น จำกัด โดยกำหนดคืนเงินมัดจำ จำนวน 250,000,000 บาท พร้อมค่าเสียโอกาสในอัตราร้อยละ 12 ต่อปี ภายในวันที่ 8 สิงหาคม 2557 (รายละเอียดปรากฏตามข่าวของ THในวันที่ 28 กรกฎาคม 2557)
ซึ่งตลาดหลักทรัพย์ได้ขอให้ TH ชี้แจงข้อมูลเพิ่มเติมเกี่ยวกับการจำหน่ายหุ้นสามัญของบริษัท มิลล์เลี่ยน ไมล์ส จำกัด และการยกเลิกการเข้าลงทุนในบริษัท สปริงนิวส์ เทเลวิชั่นเนื่องจากการทำธุรกรรมดังกล่าวมีผลกระทบต่อการประกอบธุรกิจของบริษัทอย่างมีนัยสำคัญและสารสนเทศดังกล่าวอาจส่งผลกระทบต่อการตัดสินใจลงทุนของผู้ลงทุนทั่วไป แต่ TH ไม่สามารถชี้แจงสารสนเทศดังกล่าวได้
ดังนั้น ตลาดหลักทรัพย์จึงขึ้นเครื่องหมาย H (Halt) เพื่อหยุดพักการซื้อขายหลักทรัพย์ของ TH เป็นการชั่วคราวตั้งแต่การซื้อขายรอบเช้าของวันที่ 28 กรกฎาคม 2557 จนกว่าบริษัทจะได้ชี้แจงหรือเปิดเผยข้อมูลสำคัญดังกล่าวมายังตลาดหลักทรัพย์โดยครบถ้วนชัดเจน
