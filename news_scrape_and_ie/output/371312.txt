จากกรณีการเสียชีวิตของคุณ กฤตยา ล่ำซำ   นักธุรกิจและผู้บริหารชื่อดัง ถูกสามียิงเสียชีวิตภายในคอนโดของตัวเอง ทีมข่าว MThai News จึงขอนำประวัติของหญิงเก่งมากความสามารถคนนี้มาให้ได้อ่านกัน
เปิดประวัติ กฤตยา ล่ำซำ   หรือ ลูกปัด เกิดเมื่อวันที่2 กันยายน พ.ศ. 2506   จบการศึกษาระดับมัธยมต้นจากโรงเรียนวัฒนาวิทยาลัย มัธยมปลายจากโรงเรียนเตรียมอุดมศึกษา ปริญญาตรีจากคณะพาณิชยศาสตร์และการบัญชี จุฬาลงกรณ์มหาวิทยาลัย (สาขาการธนาคารและการเงิน) ก่อนจะเดินทางไปเรียนต่อปริญญาโทด้าน MIS มหาวิทยาลัยบอสตัน ประเทศสหรัฐอเมริกา ได้ประกาศนียบัตรหลักสูตรการอบรม “Advanced Course in Non-Life Insurance” จาก SITC ประเทศสวิสเซอร์แลนด์ และ หลักสูตรการพัฒนากรรมการบริษัท รุ่นที่ 4 จากสมาคมส่งเสริมสถาบันกรรมการบริษัทไทย
หลังจากจบการศึกษา ลูกปัด กฤตยา  ได้เริ่มต้นทำงาน ที่บริษัทเงินทุนหลักทรัพย์ภัทรธนกิจ จำกัด จากเจ้าหน้าที่จนถึงตำแหน่ง ผู้ช่วยผู้อำนวยการฝ่าย จากนั้นได้ย้ายมาดำรงตำแหน่ง ผู้อำนวยการฝ่ายวางแผนและพัฒนาธุรกิจ บริษัท ภัทรประกันภัย จำกัด (มหาชน)
ในปี 2551 บริษัท ภัทรประกันภัย จำกัด (มหาชน) ควบรวมกับ บริษัท เมืองไทยประกันภัย จำกัด จึงดำรงตำแหน่ง กรรมการผู้จัดการ บริษัท เมืองไทยประกันภัย จำกัด (มหาชน) จนถึงปัจจุบันเป็นกรรมการเป็นกรรมการผู้จัดการ เธอบริหารงานร่วมกับ นวลพรรณ ล่ำซำ  ซึ่ง กฤตยา ดูแลรับผิดชอบควบคุมระบบงานแบ็คออฟฟิศ การรับประกันภัย การเคลม เรียกได้ว่าเป็นกฤตยาและนวลพรรณ เป็น MDหญิงคู่หูดูโอแห่งวงการประกันภัย
กฤตยา ล่ำซำ  ได้รับการนับถือว่าเป็นนักบริหารหญิงที่ให้ความสำคัญด้านการพัฒนาระบบงาน เพื่อให้มีประสิทธิภาพ ถูกต้อง รวดเร็ว และให้ความสำคัญด้านบุคลากร ส่งเสริมให้มีจริยธรรม และมีความสุขในการทำงาน การจากไปในวัย51ปีของ กฤตยา ล่ำซำ  สร้างความเสียใจให้กับพนักงาน ตลอดจนบุคคลในวงการประกันภัยเป็นอย่างมาก
