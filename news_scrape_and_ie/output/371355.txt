สมาคมค้าปลีก คาดแนวโน้มธุรกิจค้าปลีกค้าส่งปีนี้ โตได้ร้อยละ 6-7 หลังบรรยากาศเศรษฐกิจดีขึ้น จีดีพี โตได้ร้อยละ 2.5
นางสาวบุษบา จิราธิวัฒน์ ประธานสมาคมผู้ค้าปลีกไทย เปิดเผยถึงแนวโน้มธุรกิจค้าปลีกค้าส่งในปีนี้ ว่า คาดจะขยายตัวได้ร้อยละ 6-7 จากครึ่งปีแรก ที่ขยายตัวได้เพียงร้อยละ 4 เพราะจะประสบปัญหาเรื่องความไม่แน่นอนภายในประเทศ

ทำให้ผู้บริโภคระวังการจับจ่ายแต่ภาพรวมเศรษฐกิจในช่วงครึ่งปีหลังที่ดีขึ้น หลังจากคณะรักษาความสงบแห่งชาติ หรือ คสช. ได้มาดูแลประเทศทำให้ประชาชนมีความมั่นใจในการจับจ่ายมากขึ้นและคาดการณ์ว่า เศรษฐกิจไทยปีนี้จะขยายตัวได้ร้อยละ 2.5
นอกจากนี้ สมาคมฯ ได้ทำข้อเสนอผ่านสภาหอการค้าแห่งประเทศไทย ถึง คสช. ให้พิจารณากระตุ้นอุตสาหกรรมปลีก โดยเสนอให้เร่งกำหนดมาตรการช่วยเหลือ ผู้ประกอบการเอสเอ็มอี ที่ประสบปัญหาขาดสภาพคล่องจากต้นทุนค่าแรง และพลังงาน โดยให้สามารถใช้ใบสำคัญการสั่งซื้อ หรือ อินวอย ที่ได้รับจากห้างค้าปลีก มาใช้เป็นหลักประกันในการกู้เงินกับธนาคารได้
รวมถึงเสนอให้จัดตั้ง “กระทรวงพัฒนาธุรกิจขนาดกลางและขนาดย่อม และการค้า” เพื่อรวบรวมหน่วยงานที่ 
ดูแลเอสเอ็มอี ทำงานอย่างมีประสิทธิภาพ และชัดเจน เพราะขณะนี้ มี เอสเอ็มอี ที่ทำธุรกิจค้าปลีกกว่า 120,000 ราย

