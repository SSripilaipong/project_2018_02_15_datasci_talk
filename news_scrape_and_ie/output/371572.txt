ป.ป.ช.คาดแจ้งข้อกล่าวหา บุญทรง-ภูมิ  คดีจำนำข้าว กรณีขาย  จีทูจี  ปลอมประมาณเดือน ตุลาคม นี้
ความคืบหน้ากรณีกล่าวหานาย บุญทรง เตริยาภิรมย์  อดีต รมว.พาณิชย์ และนายภูมิ สาระผล อดีต รมช.พาณิชย์ กับพวกเกี่ยวข้องกับโครงการรับจำนำข้าว ในขั้นตอนของการระบายข้าวและขั้นตอนส่งออกแบบรัฐต่อรัฐ (จีทูจี) ล่าสุดนายวิทยา อาคมพิทักษ์ รองเลขาธิการคณะกรรมการป้องกันและปราบปรามการทุจริตแห่งชาติ ( ป.ป.ช. ) เผยว่า อีก 2-3 เดือนนี้น่าจะสรุปเรื่องได้
ผู้สื่อข่าวถามว่า ข้อมูลเรื่องสต๊อกข้าวทางป.ป.ช.สามารถนำมาเป็นหลักฐานในการไต่สวนคดีของนายบุญทรงกับพวกหรือไม่   นายวิทยา กล่าวว่า สามารถนำข้อมูลข้าวหายมาเป็นส่วนหนึ่งมาเป็นข้อมูลประกอบได้ แต่ไม่ใช่เป็นประเด็นหลัก เพราะประเด็นหลักที่ข้าวสูญหายนั้นจะมีการแยกเรื่องและดำเนินคดีกับเจ้าหน้าที่ที่เกี่ยวข้องได้แก่ อตก. อคส. เซอร์เวเยอร์หรือเจ้าหน้าที่ที่มีส่วนเกี่ยวข้องควบคุมกำกับและตรวจสอบข้าวต่าง ๆ ในจุดที่หายไป
เมื่อถามว่าคดีของนายบุญทรงจะสามารถสรุปเรื่องได้ในอีก 2-3 เดือนนี้ นายวิทยา กล่าวยอมรับว่าใช่ พร้อมระบุว่า ตอนนี้แจ้งข้อกล่าวหาไปหลายรายแล้วแต่เนื่องจากผู้ถูกกล่าวหามีจำนวนมากมายเป็นหลักร้อยคนอาจจะทำให้ระยะเวลาเนิ่นนานขึ้น แต่ก็พยายามเร่งรัดอยู่ไม่ได้นิ่งนอนใจ ทำงานกันทุกวันแม้แต่วันหยุดและอยู่ในชั้นที่ผู้ถูกแจ้งข้อกล่าวหามาตรวจเอกสารและครบกำหนดชี้แจงแก้ข้อกล่าวหาหลังจากที่ตรวจเอกสารแล้วก็ทำบันทึกชี้แจงแก้ข้อกล่าวหาแล้วก็เข้าใจว่าอีกไม่นานก็สามารถสรุปข้อเท็จจริงต่างๆได้และสามารถนำเสนอต่อที่ประชุมคณะกรรมการได้
ผู้สื่อข่าวถามว่าประมาณเดือนต.ค.นี้คณะอนุกรรมการสามารถสรุปเรื่องเสนอต่อที่ประชุมคณะกรรมการป.ป.ช.ได้ใช่หรือไม่ นายวิทยา กล่าวว่า “คาดว่าอย่างนั้น”
MThai News
