พล.ต.ไสว เผยผลการตรวจสอบ โกดังที่เข้าร่วม โครงการรับจำนำข้าว  ในจังหวัด พิจิตร พบ ข้าวหาย  47,696 ตัน ด้าน อคส.พิจิตร เดินหน้าแจ้งความ ขณะที่เจ้าของโรงสียันไม่มีส่วนเกี่ยวข้อง
ผู้สื่อข่าวรายงานว่า นายสุรชัย ขันอาสา ผู้ว่าราชการจังหวัดพิจิตร, พล.ต.ไสว พลการ ผู้บัญชาการกองกำลังรักษาความสงบเรียบร้อยจังหวัดทหารบกเพชรบูรณ์ ประจำพื้นที่จังหวัดพิจิตร ได้ร่วมกันแถลงผลการตรวจโกดังและไซโลที่เข้าร่วมโครงการรับ จำนำข้าว  103 แห่ง ประกอบด้วย 83 โกดัง และ 17 ไซโล ที่เริ่มปฏิบัติการมาตั้งแต่วันที่ 3-20 ก.ค. 57 ซึ่งขณะนี้ได้ดำเนินการเสร็จสิ้นแล้ว

พบว่ามีข้าวสารหายไปจากโกดังคลังสินค้า 3,993 กระสอบ และข้าวที่อยู่ในถังไซโลของบริษัท เค ที บี อะโกร เทรดดิ้งจำกัด ซึ่งตั้งอยู่ที่อำเภอบางมูลนากที่รู้จักกันในนามโรงสีเพรสซิเด้นท์ พบว่าข้าวสารของ อคส.หายไปจากถังไซโล 47,693 ตัน
นอกจากนี้ในการตรวจที่คลังสินค้าธนกรบรรจงสรร ซึ่งตั้งอยู่ที่ 999 หมู่ 18 ตำบลเนินปอ อ.สามง่าม จ.พิจิตรมีการฝากเก็บข้าวสารของ อคส. ที่ควบคุมดูแลโดย นายเกษม บุญอาจ หัวหน้าคลังสินค้า อคส.พิจิตร ซึ่งตามสัญญาและเอกสารระบุว่าโกดังแห่งนี้มีการเก็บข้าวสาร อยู่ในโกดัง 300,281 กระสอบ ตั้งเรียงเป็น 18 กอง ที่ระบุว่าต้องเป็นข้าวหอมมะลิเป็นของอคส.ก็ปรากฏว่าฝ่ายทหารและหัวหน้าชุด ปฏิบัติการที่เข้าไปสุ่มตัวอย่างตรวจแค่เพียง 2 กอง ก็พบว่ามีบางกระสอบเป็นข้าวขาว5%ปะปนอยู่
ซึ่งขณะนี้ นายเกษม บุญอาจ หัวหน้า อคส.พิจิตรได้เข้าแจ้งความเมื่อวันที่ 10 ก.ค. 2557 ที่ผ่านมาเพื่อลงบันทึกประจำวันไว้เป็นหลักฐานและเพื่อดำเนินคดี พร้อมกับทำรายงานเป็นเอกสารเพื่อรายงานไปยัง พลเอกประยุทธ์  จันทร์โอชา หัวหน้าคสช. แล้ว
ด้านนายศิริพงษ์ วรอภิญญาภรณ์ ประธานกรรมการโรงสีธนกร บรรจงสรร กล่าวว่า โกดังที่เก็บข้าวสารดังกล่าว เป็นของบริษัทจริง ซึ่งได้ให้ นายเกรียงศักดิ์ ชาวเชียงรายมาเช่าช่วงดำเนินกิจการ โดยข้าวที่นำมาเข้าในโกดังนี้ ส่วนใหญ่นำมาจากภาคเหนือตั้งแต่เชียงรายลงมาไม่ใช่ข้าวสารของโรงสีธนกร บรรจงสรร แต่อย่างใด
สาเหตุเป็นเพราะโกดังแห่งนี้สร้างเสร็จเมื่อปลายปี 56/57 จึงทำให้โรงสีของตน ซึ่งมีทั้งที่จ.พิจิตร และที่ จ.ชัยนาท ได้รับคำสั่งจาก อคส. ว่า ให้นำข้าวสารไปส่งมอบในคลังสินค้าที่จังหวัดชัยนาท ดังนั้นเหตุที่เกิดขึ้นจึงอยากชี้แจงว่าโรงสีของตนไม่ได้เกี่ยวข้องและพร้อมจะให้ตรวจสอบทุกประการ
MThai News
