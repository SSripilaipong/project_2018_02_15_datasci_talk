สรรพกร ชงยกเลิกเสียภาษีคณะบุคคล ให้ยุบรวมเสียภาษีบุคคลธรรมดาแทน หวังให้ทราบฐานรายได้ของผู้เสียภาษีอย่างแท้จริง
รายงานข่าวแจ้งว่า วานนี้ (30 ก.ค. 57) ทางกรมสรรพากร เตรียมเสนอให้ คสช. ยกเลิกการเรียกเก็บภาษีของคณะบุคคล หรือห้างหุ้นส่วนสามัญ เพื่อเป็นการป้องกันไม่ให้เกิดความซ้ำซ้อน โดยให้มีการยุบรวมมาเป็นการเสียภาษีเงินได้บุคคลธรรมดาแทน

โดยนายประสงค์ พูนธเนศ อธิบดีกรมสรรพากร เผยถึงสาเหตุของการเสนอให้การเสียภาษีคณะบุคคล ควบรวมกับการเสียภาษีบุคคลธรรมดา ว่า เพื่อให้ทราบฐานรายได้ของผู้เสียภาษีอย่างแท้จริง ทั้งนี้หาก คสช. เห็นชอบทางกรมสรรพากรจะเร่งออกฎหมายดังกล่าวให้เสร็จภายในปลายปีนี้
พร้อมกันนี้ได้เสนอให้ คสช.อนุมัติให้เจ้าหน้าที่สรรพากรมีอำนาจในการระงับการทำธุรกรรมของนิติบุคคลหากตรวจสอบพบว่านิติบุคคลดังกล่าวกระทำความผิด หลีกเลี่ยงการเสียภาษีครบถ้วน รวมถึงออกระเบียบสรรพากรให้สรรพากรพื้นที่มีอำนาจในการตรวจสอบบัญชีของนิติบุคคลซ้ำสำหรับบัญชีที่เคยมีปัญหาการยื่นภาษี เพื่อเป็นการตรวจสอบอีกชั้นให้เกิดความรัดกุมมากที่สุดด้วย
MThai news
