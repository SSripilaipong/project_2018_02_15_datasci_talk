ม.ร.ว. ปรีดิยาธร เทวกุล  อดีตรองนายกรัฐมนตรี กล่าวปาฐกถาพิเศษ ในงาน Post today Expo เกี่ยวกับมาตรการกระตุ้นเศรษฐกิจไทย ระบุว่า นับตั้งแต่คณะรักษาความสงบแห่งชาติ หรือ คสช. ได้เข้ามาบริหารงานและเร่งสะสางงานในหลายเรื่องเป็นผลดีต่อเศรษฐกิจ เชื่อว่าจะทำให้การการขยายตัวทางเศรษฐกิจ หรือ จีดีพีในช่วงไตรมาสที่ 3-4 ปีนี้ กลับมาขยายตัวดีขึ้นที่ร้อยละ 2-4
โดยสิ่งที่ คสช. และรัฐบาลใหม่ จะต้องเร่งดำเนินการต่อไป คือ จัดทำงบประมาณรายจ่ายประจำปี 2558 ให้เสร็จทันภายใน 1 ตุลาคมนี้ และยังต้องเดินหน้า โครงการลงทุนโครงสร้างพื้นฐาน ที่เพิ่งจะมีการอนุมัติแผน โครงการรถไฟฟ้าในเมืองและโครงการรถไฟรางคู่
ส่วนในภาคการเกษตร เห็นว่าควรเข้าไปช่วยเหลือชาวนา เพราะปริมาณผลผลิตข้าวที่จะออกมามาก 15-16 ล้านตันในช่วงปลายปีนี้ จะทำให้ราคาข้าวตกต่ำ แต่หากสามารถดูแลราคาข้าวให้ชาวนาได้ ก็จะทำให้กำลังซื้อในต่างจังหวัดขยายตัว ส่งผลดีต่อภาพรวมเศรษฐกิจทั้งประเทศ
