คปภ.  มอบรางวัล E-Claim Award 2013 จำนวน 122 รางวัล ขณะ “ประเวศ” คาด ธุรกิจประกันภัย ปีนี้ยังโตได้ 13-14% แม้ครึ่งปีแรกชะลอตัวตามเศรษฐกิจ ปีหน้าหลังบุกเออีซีเตรียมบุกตลาดอาเซียน
นายประเวศ องอาจสิทธิกุล  เลขาธิการคณะกรรมการกำกับและส่งเสริมการประกอบธุรกิจประกันภัย  หรือ คปภ. เปิดเผยว่า ทาง  คปภ.  ร่วมมือกับบริษัท กลางคุ้มครองผู้ประสบภัยจากรถ และสมาคมประกันวินาศภัยไทย มอบรางวัล E-Claim Award 2013 ให้กับโรงพยาบาล และเครือข่ายมูลนิธิ กู้ชีพ กู้ภัย บริษัทประกันภัย และบุคคลที่เกี่ยวข้องทั่วประเทศ รวม 122 รางวัล
สำหรับหน่วยงานที่มีการบันทึกข้อมูลในระบบดีเด่นทางด้านการจ่ายค่าสินไหมทดแทนผู้ประสบภัยจากรถอย่างมีประสิทธิภาพ ด้วยระบบสินไหมอัตโนมัติ หรือ E-Claim ซึ่งในปัจจุบันครอบคลุมเกือบทั่วประเทศของโรงพยาบาลทั้งหมด โดยระบบสินไหมอัตโนมัติเป็นระบบที่ให้ผู้ประกันตนสามารถแจ้งเข้ารับการเคลมสินไหมทดแทนได้กับทางโรงพยาบาลเพื่อให้โรงพยาบาลติดต่อโดยตรงมาบริษัทประกันภัย ซึ่งทำให้การรับเงินสินไหมทดแทนจากอุบัติเหตุที่เกิดขึ้นมีความรวดเร็วและผู้ที่ได้รับการคุ้มครองได้รับประโยชน์อย่างแท้จริง
นายประเวศ เปิดเผยถึงภาพรวมธุรกิจประกันชีวิตและธุรกิจประกันภัยในปีนี้ว่า จะขยายตัวได้ร้อยละ 13-14 ภายใต้สมมุติฐานจีดีพีขยายตัวร้อยละ 3 ขณะที่การรับเบี้ยประกันภัยต่อจีดีพีในปีนี้จะอยู่ที่ร้อยละ 6 ซึ่งเป็นการเติบโตที่อยู่ในระดับที่เหมาะสมกับภาวะเศรษฐกิจในปัจจุบัน หลังจากที่ครึ่งปีแรกของปีนี้เศรษฐกิจชะลอตัว ส่งผลให้ธุรกิจประกันขยายตัวลดลง
สำหรับการเติบโตของธุรกิจประกันภัยในปีหน้าไม่สามารถคาดการณ์อย่างเป็นทางการได้ เนื่องจากต้องรอการประเมินการเติบโตของเศรษฐกิจในช่วงครึ่งปีหลังของปีนี้ก่อน
อย่างไรก็ตาม คปภ. มีแนวทางในการขยายธุรกิจประกันภัยไปยังประเทศในอาเซียน ภายหลังจากเปิดเออีซีอย่างเป็นทางการ เพื่อหวังที่จะทำให้ธุรกิจประกันชีวิตและประกันภัยในประเทศไทยขยายตัวแบบก้าวกระโดดได้ในอนาคต
