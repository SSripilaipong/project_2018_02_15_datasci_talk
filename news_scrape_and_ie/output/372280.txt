นายรังสรรค์ ศรีวรศาสตร์  ปลัด กระทรวงการคลัง  พร้อมให้ กรมสรรพสามิต ไปศึกษาการเก็บภาษีเครื่องดื่มในตู้แช่ประเภทต่างๆ โดยเฉพาะชาเขียว
นาย รังสรรค์ ศรีวรศาสตร์  ปลัด กระทรวงการคลัง  เผยพร้อมให้กรมสรรพสามิตเข้าศึกษารายละเอียดเกี่ยวกับการเก็บภาษีตู้เเช่เพิ่มซึ่งเป็น1ในมาตรการเพื่อเพิ่มประสิทธิภาพการจัดเก็บรายได้ โดยที่ผ่านมาได้สั่งการให้กรมสรรพสามิตเร่งศึกษาเก็บภาษีเครื่องดื่มในตู้แช่ที่อยู่ห้างสรรพสินค้า และร้านสะดวกซื้อ เช่น  ชาเขียว  ที่ควรเสียภาษีสรรพสามิตแต่ยังไม่ได้เสีย เนื่องจากไม่เป็นประโยชน์กับสุขภาพ และไม่ได้ส่งเสริมเกษตรอย่างแท้จริง

“ก่อนหน้านี้มีการให้สิทธิประโยชน์ทางภาษีกับสินค้าประเภทเครื่องดื่มชาเขียวที่เข้าข่ายเยอะมาก เช่น หากสินค้ามีส่วนประกอบที่เป็นประโยชน์กับสุขภาพ หรือเป็นการส่งเสริมเกษตรกร ก็จะได้รับสิทธิ์ดังกล่าว แต่ปัจจุบันมีการบิดเบือนส่วนผสม ไม่มีประโยชน์กับสุขภาพ และไม่ส่งเสริมเกษตรกร ก็ต้องไปดูในส่วนนี้ให้ชัดด้วย”  นายรังสรรค์ กล่าว
นอกจากนี้ ยังกำชับให้ 3 กรมภาษีเพิ่มประสิทธิภาพการจัดเก็บให้มากขึ้น เพื่อให้มีจำนวนเงินมาพัฒนาประเทศ  เพราะที่ผ่านมายังมีช่องโหว่อีก หากส่วนไหนที่ต้องเสียให้ดึงเข้ามาในระบบ โดยได้เสนอให้ คสช. พิจารณากฎหมายภาษีที่ดินและสิ่งปลูกสร้างและภาษีมรดก เพื่อให้เกิดความเป็นธรรม และเพิ่มรายได้ ภาษี ให้กับรัฐด้วย โดยเบื้องต้นได้เสนอหลักการและแนวทางในการจัดเก็บเสนอต่อ คสช.เรียบร้อยแล้ว ซึ่งจะมีผลบังคับเมื่อใด ขึ้นอยู่กับ คสช. จะพิจารณา
MThai News
