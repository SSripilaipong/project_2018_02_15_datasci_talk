สมาพันธ์สมาคมวิชาชีพวิทยุกระจายสียงและวิทยุโทรทัศน์ นำทัพช่องดิจิตอลทีวีและผู้ผลิตรายการทีวี ชั้นนำ เตรียมเปิดแถลงการณ์ค้านแนวทางของ  กสทช.  ที่เคาะราคา คูปองแลกกล่องทีวีดิจิตอล  ราคา 690 บาท ไม่สะท้อนข้อเท็จจริงของราคาเทคโนโลยีกล่อง HD เชื่อกระทบผู้บริโภค และไม่ตอบโจทย์ผู้ชม ส่งผลแผนดิจิตอลทีวีเกิดทั้งประเทศล่าช้า ผู้ประกอบการขาดทุน รวมตัวบอยคอต ชะลอจ่ายค่าประมูล  กสทช.

นางจำนรรค์ ศิริตัน นายกสมาพันธ์สมาคมวิชาชีพวิทยุกระจายเสียงและวิทยุโทรทัศน์ พร้อมด้วย ตัวแทนบริษัทผู้ประมูล ช่องดิจิตอลทีวีชั้นนำ  บีอีซี- มัลติมีเดีย , ช่อง7, แกรมมี่, อาร์เอส, ทรูวิชั่น, ไทยรัฐทีวี, New TV, พีพีทีวี, และตัวแทนผู้จัด, ผู้ผลิตรายการแถวหน้า อาทิ กันตนา , บรอดคาซท์ไทย เทเลวิชั่น, ทีวีธันเดอร์ ฯลฯ ได้มีมติเตรียมเปิดแถลงการณ์ และยื่นจดหมายร้องเรียนต่อหัวหน้าคณะรักษาความสงบ แห่งชาติ (คสช.) ในฐานะผู้ประกอบการที่ได้รับผลกระทบจากแนวทางการทำงานของ กสทช.โดยตรง โดยเฉพาะการประกาศกลับมายืนราคา 690 บาท ของคูปองแลกกล่องทีวีดิจิตอล
ทั้งที่ผล ประชาพิจารณ์ ทั่วประเทศชัดเจนว่าประชาชนต้องการราคา 1,000 บาท เพื่อได้อุปกรณ์การรับชมที่มีคุณภาพดีที่สุด และเป็น ราคาที่สมเหตุผลกับเทคโนโลยีความคมชัดแบบ HD สุดท้ายหากราคาคูปองไม่สอดคล้องกับกลไกตลาดผู้บริโภคจะเดือดร้อนต้องเพิ่มเงินส่วนต่าง จะส่งผลทำให้ประชาชนเมินใช้คูปองแลกกล่อง สุดท้ายธุรกิจทีวีก็จะ สะดุดทั้งอุตสาหกรรม
สำหรับมติของการประชุมสมาชิกและกรรมการสมาพันธ์สมาคมวิชาชีพฯ มีมาตรการเคลื่อนไหวเพื่อคัดค้านการดำเนินงานของ กสทช.ด้วยการเตรียมแถลงการณ์และยื่นจดหมายถึงหัวหน้าคณะรักษาความสงบ แห่งชาติ (คสช.) ในสัปดาห์หน้า และเตรียมยื่นจดหมายถึงกสทช.เพื่อขอชะลอการชำระค่าประมูลช่องรายการ และค่าธรรมเนียมต่างๆจนกว่าจะมีมาตรการหรือแผนงานที่ชัดเจนเพื่อเยียวยาผู้ประกอบการช่องดิจิตอลทีวีที่ ได้รับผลกระทบจากการดำเนินงานที่ล่าช้าของ กสทช.
“นโยบายที่ล่าช้าและเปลี่ยนไปมาของ กสทช. ทำให้เวลานี้ผู้ประกอบการเดือดร้อนเป็นอย่างมาก ทั้งผู้ที่เข้าประมูลช่องทีวีดิจิตอล และผู้ผลิตรายการ โดยเฉพาะช่อง HD ทั้งหลายเขาไม่มีความเชื่อมั่นว่าราคาคูปอง 690 บาทจะทำให้ประชาชนเข้าถึงคุณภาพที่ดีที่สุดของระบบการออกอากาศแบบ HD ได้”
