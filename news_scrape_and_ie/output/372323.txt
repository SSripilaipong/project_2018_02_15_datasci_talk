ธอส.  เตรียมวงเงิน 5,000 ล้านบาท จัดทำ“โครงการสินเชื่อ ธอส. มีบ้าน มีสุข” เสนออัตรา ดอกเบี้ยเงินกู้ พิเศษคงที่ 3.50% ต่อปี นานถึง 2 ปี
นาง อังคณา ปิลันธน์โอวาท ไชยมนัส  กรรมการผู้จัดการ  ธนาคารอาคารสงเคราะห์  (ธอส.) เปิดเผยว่า ธนาคารฯ ได้เตรียมวงเงิน 5,000 ล้านบาท จัดทำมาตรการสินเชื่อเพื่อกระตุ้นเศรษฐกิจอย่างต่อเนื่องกับ “โครงการสินเชื่อ ธอส. มีบ้าน มีสุข” เสนออัตราดอกเบี้ยเงินกู้พิเศษคงที่ 3.50% ต่อปี นาน 2 ปี แรก ปีที่ 3 จนถึงตลอดอายุสัญญาเงินกู้

กรณีลูกค้าสวัสดิการ คิดอัตราดอกเบี้ย MRR – 1.00% ต่อปี กรณีลูกค้ารายย่อยทั่วไป อัตราดอกเบี้ย MRR – 0.50% ต่อปี ยกเว้นกรณีกู้ซื้ออุปกรณ์และสิ่งอำนวยความสะดวกฯ คิดอัตราดอกเบี้ยเท่ากับ MRR (ปัจจุบันอัตราดอกเบี้ย MRR ธอส.เท่ากับ 6.975% ต่อปี) ไม่จำกัดวงเงินกู้ต่อราย ให้กู้เพื่อซื้อบ้าน / ห้องชุด ทั้งบ้านใหม่และบ้านมือสอง ปลูกสร้าง ต่อเติม ซ่อมแซมที่อยู่อาศัย
หรือขอกู้ซื้ออุปกรณ์ฯ พร้อมขอกู้เพื่อซื้อที่อยู่อาศัย โดยสามารถยื่นคำขอกู้เงินได้ตั้งแต่วันนี้ ถึงวันที่ 15 สิงหาคม 2557 และทำนิติกรรมภายในวันที่ 30 กันยายน 2557 เท่านั้น หรือภายใต้กรอบวงเงินที่ธนาคารกำหนด
