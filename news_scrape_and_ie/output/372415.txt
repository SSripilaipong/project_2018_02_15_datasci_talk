ผอ.สำนักตรวจสอบการเงิน สตง. เห็นพ้อง สุภิญญา นำเงินรายได้ กสทช. เข้ารัฐ ควรเปิดเผยข้อมูลเพื้อความโปร่งใส
นางภัทรา โชว์ศรี ผู้อำนวยการสำนักตรวจสอบการเงินที่ 6 สำนักงานการตรวจเงินแผ่นดิน (สตง.) กล่าวว่า การทำงานตรวจสอบ กสทช. ของ สตง. นั้น ไม่ได้ตรวจสอบด้านการเงินเพียงอย่างเดียว แต่ดูด้านกฎหมาย โครงสร้าง การบริหารงานบุคคล ยุทธศาสตร์ และแผนแม่บทด้วย เพราะเป็นองค์กรที่ค่อนข้างใหญ่ และใหม่

ซึ่งจากที่มีการตรวจสอบมาอย่างต่อเนื่องตั้งแต่ปี 2553-2555 พบปัญหาทั้งเรื่องค่าใช้จ่ายในการเดินทาง ค่าที่ปรึกษาที่มีการใช้งบประมาณสูง รวมไปถึงบุคลากรในฝ่ายปฏิบัติงาน ที่มีน้อยกว่าฝ่ายบริหารจำนวนมาก ทำให้ส่งผลต่อการดำเนินงานด้านการกำกับดูแล ซึ่งเห็นใจในส่วนนี้ นอกจากนี้ในด้านของการจัดงานบางอย่างที่ กสทช. สามารถดำเนินการเองได้
แต่กลับจ้างบุคคลภายนอกนั้น ยากต่อการตรวจสอบ อีกทั้ง ยังไม่เห็นผลงานที่เป็นรูปธรรมและประโยชน์เท่าที่ควร ซึ่งอาจเป็นเพราะ กสทช. เป็นองค์กรอิสระ ที่สามารถใช้จ่ายบริหารเงินได้อย่างอิสระ ซึ่งจากนี้เห็นควรให้นำรายได้ส่งแผ่นดินก่อน ค่อยทำโครงการขอเข้าไป
นางภัทรา กล่าวยืนยันว่า จะต้องมีการแก้ไขกฎหมาย กสทช. พร้อมทั้งควรเร่งผลักดันให้มีการคำนึงถึงธรรมาภิบาล การสรรหาคนเข้ามาทำหน้าที่ใน กสทช. ต้องเป็นผู้มีความรู้ความเชี่ยวชาญ ไม่ใช่ระบบโควตา ซึ่งกรณีนี้เห็นด้วยกับ น.ส.สุภิญญา กลางณรงค์ กสทช. ที่ควรมีตัวชี้วัดด้านการทำงาน ส่วนจุดที่ต้องมีการปรับปรุงเร่งด่วนคือการเปิดเผยข้อมูล เพื่อให้สาธารณชนได้ร่วมกันตรวจสอบ
