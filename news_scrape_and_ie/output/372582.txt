เมื่อวันที่ 3 ส.ค.13.40 น.   นักท่องเที่ยวชาวไทยและต่างชาติแห่ไปดู ปลาจำศีล   วังมัจฉา  วัดโพธิญาณ อ.เมือง จ.พิษณุโลก เป็นปลาค้าวขนาดใหญ่ ยาว 1.5 เมตร จำนวน 3 ตัว พฤติกรรมแปลกประหลาดลอยตัวนิ่งๆ เหนือผิวน้ำอยู่ริมแพวังปลา ไม่กินอาหาร ไม่งับลูกปลา

พระครูสุนทร โรจนคุณ เจ้าอาวาส วัดโพธิญาณ  กล่าวว่า ปลาค้าว 3 ตัวลอยตัวว่ายทวนน้ำอยู่นิ่งๆ จะโผล่เฉพาะส่วนหางและหลังให้เห็นสีดำเท่านั้น ทำให้ผู้คนเกิดความสงสัย จึงเอาไม้ หรือเหล็ก ไปแหย่ปลาค้าวเล่นอยู่บ่อยครั้ง เพราะสงสัยว่าเป็นปลาติดเบ็ดหรือไม่ บางคนถึงขนาดลงไปในน้ำเพื่ออุ้มตัวปลามาเพื่อพิสูจน์ ว่าโดนเกี่ยวเบ็ดเอาไว้หรือไม่ เมื่อปลาโดนกวนมากๆ อาตมาจึงต้องลงทุนเขียนป้ายไวนิลเพื่อแจ้งให้ประชาชนและนักท่องเที่ยวได้ทราบ
พร้อมกับตั้งชื่อปลาค้าว 3 ตัวนี้ว่า “ปลาจำศีล” จึงได้รับความสนใจจากประชาชนจำนวนมาก และสงสัยว่า ปลาจำศีล ได้อย่างไร เพราะตั้งแต่ปลามาอาศัยอยู่บริเวณนี้ จะไม่ยอมกินอาหารที่ประชาชนโยนให้ โดยเจ้าปลาค้าว หรือ เจ้าปลาจำศีล จะลอยตัวให้ประชาชนได้เห็นตลอดทั้งวันอยู่เพียง 1 ตัวเท่านั้น
ขณะที่นักท่องเที่ยวจำนวนมากก็ให้ความสนใจกับ “เจ้าปลาจำศีล” ที่ วังมัจฉาโพธิญาณ ตัวนี้  พากันมาพิสูจน์โยนอาหารปลาไปบริเวณตัวปลาจำศีล ปรากฏว่า เจ้าปลาจำศีลไม่ยอมกินอาหารใดๆ เลย มีแต่ปลาชนิดอื่นๆ ที่ว่ายขึ้นมาฮุบอาหารที่คนโยนให้ สร้างความประหลาดใจเป็นอย่างมากอีกด้วย

