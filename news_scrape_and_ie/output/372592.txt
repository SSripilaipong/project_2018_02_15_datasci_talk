กระทรวงอุตสาหกรรม สั่งการทุกหน่วยงานในกระทรวงอุตสาหกรรม โดยเฉพาะให้สำนักงาน มาตรฐานผลิตภัณฑ์อุตสาหกรรม  (สมอ.) เตรียมความพร้อมและแผนปฏิบัติการเพื่อรองรับการเข้าสู่ประชาคมเศรษฐกิจอาเซียน (AEC)


นายวิฑูรย์ สิมะโชคดี ปลัดกระทรวงอุตสาหกรรม เปิดเผยว่าได้มีการสั่งการทุกหน่วยงานในกระทรวงอุตสาหกรรม โดยเฉพาะให้สำนักงานมาตรฐานผลิตภัณฑ์อุตสาหกรรม (สมอ.) เตรียมความพร้อมและแผนปฏิบัติการเพื่อรองรับการเข้าสู่ประชาคมเศรษฐกิจอาเซียน (AEC) ใน 3 ประเด็น คือ
การเตรียมความพร้อมเพื่อรองรับความตกลงว่าด้วยการปรับกฎระเบียบและการควบคุมบริภัณฑ์ไฟฟ้าและอิเล็กทรอนิกส์ของอาเซียน(ความตกลง AHEEERR) ที่มี 3 เรื่องย่อยคือ
1.การปรับมาตรฐาน ซึ่ง สมอ.มีกฎหมายกำหนดให้ผลิตภัณฑ์ต้องเป็นไปตามมาตรฐาน หรือมาตรฐานบังคับ ที่อยู่ในขอบข่ายของความตกลง AHEEERR จำนวน 31 เรื่อง ปัจจุบันได้ปรับมาตรฐาน มอก. ให้สอดคล้องกับมาตรฐานสากลที่อาเซียนตกลงจะใช้ร่วมกันไปแล้ว 22 เรื่อง และอยู่ในระหว่างดำเนินการอีก 9 เรื่อง ได้แก่ หลอดไฟฟ้า ฟิวส์ก้ามปู บัลลาสต์ พัดลม หลอดฟลูออเรสเซนต์ เครื่องซักผ้า กระติกน้ำร้อน เตาไฟฟ้า และเครื่องอบผ้า
2. สมอ.จะจัดสัมมนาหน่วยรับรองภายใต้ความตกลง AHEEERR ในวันที่ 6 สิงหาคม 2557 กระทรวงฯ จะส่งเสริมหน่วยรับรองให้ขยายขอบข่ายการเป็นหน่วยรับรองตามมาตรฐานที่ทั่วโลกยอมรับเพิ่มขึ้น
3.เพิ่มมาตรฐานห้องปฏิบัติการรวมถึงเครื่องมือทดสอบที่เกี่ยวข้อง ขณะนี้ห้องปฏิบัติการทดสอบของประเทศไทยได้รับการขึ้นทะเบียน ภายใต้ข้อตกลงการยอมรับร่วมในผลการทดสอบรับรอง มีทั้งสิ้น 6 แห่ง โดยเป็นของภาคเอกชน 4 แห่งและหน่วยงานของรัฐ 2 แห่ง
และการแก้ไขและจัดทำคู่มือผู้ซื้อที่รวบรวมรายชื่อผู้ได้รับการรับรอง มอก.ทุกผลิตภัณฑ์ สำหรับผู้บริโภค หน่วยงานภาคเอกชนและภาครัฐเพื่อประโยชน์ในการจัดซื้อจัดจ้าง ตามระเบียบฯ พัสดุปี 2535 จะต้องเลือกรายที่มี มอก.ก่อนเท่านั้นคาดว่าจะสามารถใช้งานได้เต็มรูปแบบในเดือนกันยายนนี้
รวมถึงการจัดทำระบบ National Single Window (NSW) ซึ่ง สมอ.อยู่ระหว่างประสานกรมศุลกากร เพื่อจัดทำข้อมูลที่จะเชื่อมโยงกันในการตรวจปล่อยผลิตภัณฑ์ที่มีผู้ได้รับใบอนุญาต และจะดำเนินการจัดจ้างเพื่อพัฒนาระบบ NSW ที่เชื่อมโยงข้อมูลร่วมกัน
MThai News
