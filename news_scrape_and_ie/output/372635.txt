รองหัวหน้า คสช. ฝ่ายเศรษฐกิจ เตรียมเปิดตัว ร้านอาหารราคาถูก  ปลายสัปดาห์นี้ ตั้งเป้า 1,000 ร้านทั่วกรุง
นางจินตนา ชัยยวรรณาการ อธิบดี กรมการค้าภายใน  กระทรวงพาณิชย์ เปิดเผยว่า ในวันที่ 8 สิงหาคมนี้ พล.อ.ฉัตรชัย สาริกัลยะ รองหัวหน้าฝ่ายเศรษฐกิจ คณะรักษาความสงบแห่งชาติ หรือ คสช. และ น.ส.ชุติมา บุณยประภัศร ปลัดกระทรวงพาณิชย์ และผู้บริหารกรุงเทพมหานคร (กทม.) จะร่วมกันเปิดร้านอาหารราคาถูก ดี อร่อย สะอาด ทั่วกรุง เพื่อช่วยลดค่าครองชีพให้กับประชาชนในการบริโภคอาหารปรุงสำเร็จอย่างเป็นทางการ
โดยตั้งเป้าไว้ไม่ต่ำกว่า 1,000 ร้านค้าทั่วกรุงเทพฯ โดยขณะนี้มีร้านอาหารที่สนใจเข้าร่วมโครงการนี้แล้วกว่า 300 ร้านค้า และเชื่อว่าจะได้ตรงตามเป้าหมายภายในเดือนสิงหาคมนี้
อย่างไรก็ตาม ร้านอาหารที่เข้าร่วมโครงการจะได้รับป้ายร้านอาหารราคาถูก  ดี อร่อย สะอาด  โดยจะจำหน่ายอาหารในราคาเมนูละ 25-35 บาท ใน 10 เมนูแนะนำ เพื่อเป็นทางเลือกให้กับประชาชนในการบริโภคอาหารปรุงสำเร็จ และคาดว่าในช่วงต้นเดือนกันยายนจะขยายพื้นที่ไปในภูมิภาคตามจังหวัดใหญ่ได้
