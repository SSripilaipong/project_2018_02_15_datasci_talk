แบงค์พันปลอมรหัสเดียวกัน 2 D 7874400 ระบาด  โผล่เมืองชล-สกลนคร ส่วนที่ตรังเจอ แบงค์ร้อยปลอม  ถ่ายเอกสารมาใช้ทั้งที่สียังไม่แห้ง

เมื่อเวลา 16.30 น. วันที่ 3 ส.ค. ด.ต.สายชล ศรีแจ้ง ผบ.หมู่สายปราบปราม สภ.เมืองชลบุรี รับแจ้งจากพ่อค้าแม่ค้าภายในตลาดนัดศรีพะโลทัย ตรงข้ามมหาวิทยาลัยศรีปทุมวิทยาเขตชลบุรี หมู่ 1 ต.หนองไม้แดง อ.เมือง จ.ชลบุรี ว่ามีคนร้ายนำธนบัตรปลอมมาตระเวนซื้อสินค้า จึงรุดไปตรวจสอบ พบบรรดาพ่อค้าแม่ค้านับ 10 รายนำเอา แบงก์ปลอมใบละ 1,000 บาท  ส่งให้เจ้าหน้าที่ตำรวจเก็บไว้เป็นหลักฐาน เพื่อติดตามจับกุมคนร้าย
จากการตรวจสอบพบว่าธนบัตรใบละ 1,000 บาททั้งหมดมีหมายเลขบนธนบัตร 2 D 7874400 เหมือนกันทุกใบ ลักษณะใหม่เอี่ยมทุกใบดูคล้ายเหมือนของจริงทุกประการ แต่ผิดที่กระดาษจะมีลักษณะมันเงากว่าของจริง หากไม่สังเกตดีๆ หรือตรวจสอบก็ไม่รู้ว่าเป็นธนบัตรปลอม
นายสมศักดิ์ อังคะนาวิน อายุ 62 ปี พ่อค้าเขียงหมู เปิดเผยว่า เมื่อช่วงตอน 4 โมงเย็นที่ผ่านมา ดูผิดปกติคือมีคนมาซื้อมากอย่างผิดสังเกต มากันเป็นกลุ่มประมาณ 5-6 คน ขอซื้อหมูกันคนละ 2-3 กิโลกรัม แต่ละคนถือแบงก์ใบละ 1,000 บาททุกคน ช่วงนั้นตนว่าจะถามเหมือนกันว่าเป็นแบงก์ปลอมหรือไม่ ก็จะหาว่าดูถูกลูกค้า จึงตัดหมูขายให้ไป
ต่อมาก็จะมีชายอีก 2 คนเดินมาซื้อและถือแบงก์ใบละ 1,000 บาทมาซื้ออีก คนร้ายจะอาศัยช่วงชุลมุนเข้ามาซื้อ ลักษณะของคนร้ายจะเป็นผู้หญิงหน้าตาดี แต่งตัวดี เดินจูงลูกสาวมาด้วยถือแบงก์ 1,000 บาทมาซื้อเป็นคนแรกก็ไม่ฉงนใจแต่อย่างใด
ส่วนที่จังหวัดสกลนคร นายพิลาวัฒน์ ศรีไทย พ่อค้าขายไก่ต้มน้ำปลา ไปเจอธนบัตร 1,000 บาทจำนวน 1 ปึกตกอยู่ คาดมัดด้วยแถบของธนาคารแห่งหนึ่ง (กรุงศรีอยุธยา) หมายเลขที่แบงก์คือ 2 D 7874400 เหมือนกันทุกฉบับ เป็นเงินทั้งหมด 1 แสนบาท จึงนำมาให้เพื่อนพ่อค้าแม่ค้าในตลาดนัดดู ทุกคนต่างบอกว่า เป็น แบงก์ปลอม  จึงได้นำไปเผาทิ้งประมาณ 7 หมื่นบาท พอดีเจ้าหน้าที่ตำรวจมาจึงได้มอบธนบัตรปลอมทั้งหมดที่เหลือให้กับเจ้าหน้าที่ตำรวจไป
จากการสอบสวนเบื้องต้นเจ้าหน้าที่ตำรวจสันนิษฐานว่าแบงก์ปลอมทั้งหมดมีคนนำไปถ่ายเอกสาร ซึ่งหมายเลขเหมือนกันทุกใบและนำไปขายให้กับผู้ที่ต้องการนำไปใช้ ซึ่งที่ผ่านมาพบว่ามีการนำ ธนบัตรปลอมใบละ 1,000 บาท นำขายใบละ 200 บาท ส่วนธนบัตรใบละ 500 บาทจะขายในราคา 100 บาท ซึ่งขอเตือนพ่อค้าแม่ค้าโปรดระมัดระวังเมื่อรับเงินควรตรวจสอบอย่างละเอียด
ส่วนที่จังหวัดตรังมี ประชาชนได้รับความเดือดร้อนแล้วหลายราย จากการแพร่ระบาดของธนบัตรปลอม โดยพบว่าธนบัตรปลอมฉบับละ 1,000 บาท หมายเลข  9 A 3828862  และธนบัตรฉบับละ 100 บาทได้ถูกแก๊งมิจฉาชีพนำมาตระเวนใช้จ่ายซื้อสินค้าในหลายพื้นที่ โดยเฉพาะใน อ.เมืองตรัง และอำเภอใกล้เคียง
โดย เจ้าของร้านของชำในจังหวัดตรัง ได้รับธนบัตร 100 บาทมาจากลูกค้ามา 1 ใบ และเมื่อนำธนบัตรใบดังกล่าวมาจ่ายเป็นค่าน้ำแข็ง ซึ่งตนไม่ทราบว่าธนบัตรใบละ 100 บาทเป็นธนบัตรปลอม และเมื่อคนส่งน้ำแข็งรับธนบัตรใบดังกล่าวไปปรากฏว่าเมื่อถูกน้ำที่คนส่งน้ำแข็งรับไปถือไว้ทำให้สีของธนบัตรลอกออกติดนิ้วมือ คนส่งน้ำแข็งเห็นเข้าจึงบอกตนว่าตนได้ธนบัตรปลอมมาแล้ว
MThai News
