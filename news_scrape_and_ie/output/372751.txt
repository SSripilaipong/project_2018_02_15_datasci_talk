กกร.  เผย โรดแมป คสช. ชัด ดัน เศรษฐกิจครึ่งปีหลัง โต 4% ทั้งปี 2% ส่งออก1.2-1.5% จับตาประเทศคู่ค้า

นายบุญทักษ์ หวังเจริญ  ประธานสมาคมธนาคารไทย  ในฐานะประธาน คณะกรรมการร่วมภาคเอกชน 3 สถาบัน  (กกร.) เปิดเผยว่า ที่ประชุมได้ สรุปภาวะเศรษฐกิจไทยครึ่งปีแรก และแนวโน้มในช่วงครึ่งปีหลัง 2557 โดยยังคงเห็นสัญญาณความเชื่อมั่นที่ฟื้นตัวต่อเนื่องในทุกภาคส่วนการส่งออกเดือนมิถุนายน กลับมาขยายตัวร้อยละ 3.9 หลังติดลบต่อเนื่องรวมถึงการท่องเที่ยวที่มีแนวโน้มปรับตัวดีขึ้น หลังการประกาศยกเลิกเคอร์ฟิว
โดยแนวโน้มเศรษฐกิจในช่วงครึ่งปีหลังจากสัญญาณความเชื่อมั่นของผู้บริโภคและภาคธุรกิจตลอดจนผู้ประกอบการ SME ใน 3 เดือนข้างหน้าได้ตอบรับการเร่งดำเนินงานตามแผนโรดแมปของคณะรักษาความสงบแห่งชาติ (คสช.) รวมถึงแผนการพัฒนาโครงสร้างพื้นฐานด้านคมนาคมขนส่งวงเงิน 2.4 ล้านล้านบาท ทำให้การลงทุนภาครัฐมีบทบาทขับเคลื่อนเศรษฐกิจมากขึ้น และจะช่วยเพิ่มขีดความสามารถในการแข่งขันให้กับประเทศ
ทั้งนี้ กกร. คาดว่า อัตราการเติบโตทางเศรษฐกิจ หรือ GDP  ในช่วงครึ่งปีหลังจะเติบโตที่ร้อยละ 4 และทั้งปีจะเติบโตประมาณร้อยละ 2 ขณะที่ภาคการส่งออกแม้จะมีปัจจัยบวกเพิ่มขึ้น แต่ยังคงมีปัจจัยเสี่ยงจากภาวะเศรษฐกิจของประเทศคู่ค้า เช่น จีน ที่ส่งผลกระทบต่อราคาพืชผลเกษตรที่เป็นสินค้าส่งออกของไทย อาทิ ยางพารา โดย กกร. คาดว่าการส่งออกทั้งปี 2557 จะเติบโตประมาณร้อยละ 1.2-1.5 ซึ่งเป็นระดับที่ต่ำกว่าประมาณการณ์ของหน่วยงานอื่น
