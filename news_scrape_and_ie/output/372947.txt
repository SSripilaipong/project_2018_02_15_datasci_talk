ศาลอาญาธนบุรีออกหมายจับสิทธิชัย ผู้บริหาร มิลล์คอน  หลังไม่มารายงานตัวต่อศาล และ หนีไปต่างประเทศ  รวมถึง คดีใกล้หมดอายุความ วันที่ 10 ส.ค. นี้
ศาลอาญาธนบุรีออกหมายจับ  นายสิทธิชัย ลีสวัสดิ์ตระกูล ประธานกรรมการบริหารและกรรมการผู้จัดการ และผู้ถือหุ้นใหญ่ บริษัท มิลล์คอน สตีล จำกัด (มหาชน) หรือ MILL  ซึ่งมี นายวิษณุ เครืองาม  (อดีตรองนายกรัฐมนตรี) เป็นประธานกรรมการ ในฐานร่วมกัน รับของโจร  ในคดีที่อัยการพิเศษฝ่ายคดีอาญา 4 มีความเห็นควรสั่งฟ้อง บมจ.มิลล์คอนฯ และนายสิทธิชัย ในฐานะส่วนตัว
โดยที่ผู้ต้องหายังคงไม่มารายงานตัวตามหมายเรียก และยังคง หลบหนีคดี อยู่ในประเทศเพื่อนบ้านเพื่อรอคดีความหมดอายุ ในวันที่ 10 สิงหาคม นี้
โดยคดีนี้เกิดขึ้นจากในอดีตที่ นายวิบูลย์ นันทการัตน์ ผู้ถือหุ้นของบริษัท เอ็น ที เอส สตีล อินดัสตรีย์ จำกัด ได้กล่าวหา นายสมภพ ลีสวัสดิ์ตระกูล (บิดานายสิทธิชัย) ซึ่งเป็นกรรมการของบริษัทในขณะนั้น กับพวกรวม 3 คน  เป็นผู้ต้องหาข้อหายักยอก และร่วมกันรับของโจร
ฐานเบียดบังเอาที่ดินของบริษัท โฉนดเลขที่ 129862 ไปขายฝากให้กับนายภัทร โภคินวงศ์ แล้วไม่ได้ไปดำเนินการไถ่ถอนภายในกำหนด โดยที่ไม่มีการแจ้งเรื่องดังกล่าวต่อกรรมการ และผู้ถือหุ้นได้พิจารณาให้ความยินยอม
ต่อมาทรัพย์ดังกล่าวได้ตกมาอยู่ในครอบครองของบริษัท สตีลน็อค จำกัด (ปัจจุบันคือบริษัท มิลล์คอน สตีล จำกัด (มหาชน)) ซึ่งมีนายสิทธิชัย เป็นประธานกรรมการบริหารและกรรมการผู้จัดการ ผู้ถือหุ้นใหญ่ นายวิบูลย์จึงฟ้องร้องดำเนินคดีในข้อหาร่วมกันรับของโจร
MThai News
