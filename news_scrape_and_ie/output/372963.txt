เศรษฐกิจขอนแก่น โตขึ้นต่อเนื่อง หลังมี มูลค่ามวลรวม ของจังหวัดอยู่อันดับที่ 16 ของประเทศ

นายกำธร ถาวรสถิตย์ ผวจ.ขอนแก่น  กล่าวว่า ภาพรวมทางเศรษฐกิจของจังหวัดยังคงขยายตัวและดีขึ้นอย่างต่อเนื่อง โดยเฉพาะภาคธุรกิจอสังหาริมทรัพย์และการค้าการลงทุน ที่ยังคงได้รับความสนใจจากนักลงทุนทั้งในระดับพื้นที่และต่างชาติอย่างต่อเนื่อง
จนทำให้มี ผลิตภัณฑ์มวลรวม จังหวัด หรือ  GDP  อยู่ที่ 145,272 ล้านบาท เป็นลำดับที่ 16 ของประเทศ และเป็นอันดับที่ 2 ของภาคอีสาน โดยภาคธุรกิจอุตสาหกรรม มีมูลค่าการลงทุนมากถึง 137,599 ล้านบาท ขณะที่ รายได้เฉลี่ยต่อหัวประชากรต่อปี  จะอยู่ที่ 81,884 บาท มากที่สุดในภาคอีสาน เช่นกัน
ผวจ.ขอนแก่น กล่าวต่ออีกว่า การจัดทำผังเมืองรวมเพื่อเป็นการกำหนดทิศทางในการพัฒนาจังหวัดให้สอดคล้องกับแผนการพัฒนาเศรษฐกิจและสังคมแห่งชาติ และอยู่ร่วมกันระหว่างชุมชนอุตสาหกรรมและภาคการเกษตร ที่ผสมผสานเพื่อยกระดับให้จังหวัดเป็นศูนย์กลางการค้า การลงทุน ในระดับภูมิภาคที่สมบูรณ์แบบที่สุด
