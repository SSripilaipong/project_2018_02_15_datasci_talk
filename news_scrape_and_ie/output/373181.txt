กระทรวงการคลังสรุปขึ้นเงินเดือนข้าราชการ 8%  เน้นชั้นผู้น้อยเป็นหลัก เร่งสรุปภาระงบประมาณราว 2-3 หมื่นล้านบาท ชง  คสช. พิจารณาให้ทันงบปี 58
เมื่อวันที่ 5 ส.ค.  นายรังสรรค์ ศรีวรศาสตร์ ปลัดกระทรวงการคลัง  เปิดเผยว่ากระทรวงการคลังจะเร่งสรุปภาระงบประมาณที่จะใช้ ปรับฐานเงินเดือนข้าราชการ ขึ้น 8 เปอร์เซ็นต์

รวมถึงการ ปรับฐานเงินเดือนข้าราชการบำนาญ  การปรับค่าครองชีพ และเบี้ยเลี้ยง ตาม นโยบายของคณะรักษาความสงบแห่งชาติ (คสช.)  เพื่อจะได้จัดสรรงบประมาณปีพ.ศ.2558 ได้ทัน ส่วนจะปรับฐานเงินเดือนเมื่อไหร่ ขึ้นอยู่กับการตัดสินใจของ คสช.
นายรังสรรค์ เปิดเผยเพิ่มเติมว่า เบื้องต้นคาดว่าจะใช้เงินปรับฐานเงินเดือนข้าราชการกว่า 2-3 หมื่นล้านบาท ซึ่งกำลังดูในรายละเอียดว่าฐานะการคลังจะรับภาระมากได้ขนาดไหน โดยจะปรับให้กับ ข้าราชการชั้นผู้น้อย เป็นหลัก
ส่วน ข้าราชการระดับกลางและระดับสูง  จะได้ปรับฐานเงินเดือนลดต่ำกันลงมา อีกทั้งการปรับฐานเงินเดือนจะต้องมีผลกับข้าราชการบำนาญด้วย เพื่อให้เกิดความเป็นธรรม เพราะข้าราชการบำนาญจำนวนไม่น้อยได้บำนาญต่ำ ทำให้การดำรงชีพลำบากมากขึ้น ในภาวะที่เศรษฐกิจมีปัญหาและค่าครองชีพสูงขึ้น
ขอบคุณภาพจากข่าวสด
MThai News
