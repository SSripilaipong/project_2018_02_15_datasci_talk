บริษัท มิลล์คอน สตีล จำกัด (มหาชน) หรือ MILL  ชี้แจงการได้มาซึ่งทรัพย์สินที่ถูกฟ้องร้องว่าได้ซื้อมาอย่างถูกต้องจาก  บสท.  และนายสิทธิชัย ผู้บริหารของบริษัทฯไม่ได้มีเจตนาหลบหนีออกนอกประเทศตามที่เป็นข่าวแต่อย่างใด เป็นเพียงการเดินทางเพื่อติดต่อธุรกิจเท่านั้น เร่งฝ่ายกฏหมายเข้าดำเนินการแล้ว
จากกรณีที่ นายวิบูลย์ นันทการัตน์ ผู้ถือหุ้นของบริษัท เอ็น ที เอส สตีล อินดัสตรีย์ จำกัด  ได้กล่าวหา  นายสมภพ ลีสวัสดิ์ตระกูล (บิดานายสิทธิชัย)  ซึ่งเป็นกรรมการของบริษัทในขณะนั้น กับพวกรวม 3 คน  เป็นผู้ต้องหาข้อหายักยอก และร่วมกันรับของโจร และอัยการได้มีความเห็นสั่งฟ้อง  บมจ.มิลล์คอนฯ และนายสิทธิชัย  ในฐานะส่วนตัวเนื่องจากเป็นผู้ครอบครองสินทรัพย์ที่ถูกฟ้องร้องนั้น

บมจ.มิลล์คอนฯ ได้มีการออกมาชี้แจงว่าทรัพย์สินซึ่งเป็นที่ดิน 77 ไร่ ตามโฉนดเลขที่ 129862 ได้ซื้อทรัพย์สินทั้งหมดผ่านการประมูลทางอินเตอร์เน็ตจาก บริษัท  บรรษัทบริหารสินทรัพย์ไทย (บสท.)  อย่างถูกต้องตามกฏหมายทุกประการ และในเบื้องต้นพนักงานสอบสวนสน.ท่าข้ามได้มีคำสั่งไม่ฟ้องบริษัท และนายสิทธิชัย ลีสวัสดิ์ตระกูล ในข้อหาดังกล่าวนี้ไปแล้ว
แต่การออกหมายจับในกรณีดังกล่าวเกิดจาก การที่พนักกงาน อัยการ ได้นัดให้นายสิทธิชัยไปพบ แต่นายสิทธิชัยได้เดินทางไปติดต่อธุรกิจการค้าในต่างประเทศ และเดินทางไปในหลายๆ ประเทศตามแผนงานทางธุรกิจ ที่ได้มีการกำหนดไว้ก่อนหน้านี้แล้ว ทำให้การติดต่อไปยังนายสิทธิชัย ลีสวัสดิ์ตระกูล ไม่สามารถทำได้
โดยบมจ.มิลล์คอนฯ ยืนยันว่านายสิทธิชัยในฐานะผู้บริหาร ไม่มีเจตนาที่จะหลบหนีคดีแต่อย่างใด และได้มอบหมายทนายความ และที่ปรึกษาทางกฏหมายเข้าไปดำเนินการเรื่องนี้โดยเร็ว

MThai News
