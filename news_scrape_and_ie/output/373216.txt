พนักงาน   มหาวิทยาลัย โวยถูกรัฐลืมขึ้นเงินเดือนตามมติครม.ปี 42 วอน  คสช. เร่งเยียวยาอุดหนุนงบตามกม. ระบุหากเพิกเฉยเตรียมเข้าพบชี้เเจงข้อเท็จจริง
วันที่ 6 สิงหาคม 2557  รศ.ดร.วีรชัย พุทธวงศ์  อาจารย์  มหาวิทยาลัยเกษตรศาสตร์  ในฐานะเลขาธิการศูนย์ประสานงานบุคลากรใน สถาบันอุดมศึกษา  กล่าวถึงความคาดหวังกระแสการ ขึ้นเงินเดือน เจ้าหน้าที่รัฐในขณะนี้ ฝ่ายกิจการพิเศษของคณะรักษาความสงบแห่งชาติ ( คสช. ) จะไม่ลืมปัญหาของเจ้าหน้าที่รัฐกลุ่มใหญ่ที่สุดในระบบ อุดมศึกษา คือกลุ่ม พนักงาน มหาวิทยาลัย ซึ่งปัจจุบัน มีจำนวนกว่า 1.3 แสนคน จาก 1.7 แสนคนของบุคลากรในสถาบัน อุดมศึกษา ทั้งหมด


จึงอยากให้แก้ไขปัญหาไปพร้อมกัน เพราะปัญหานี้เรื้อรังมานานกว่า 15 ปีแล้ว ตั้งแต่ คณะรัฐมนตรี ได้มีมติให้จัดจ้างพนักงาน มหาวิทยาลัย ทดแทนอัตราข้าราชการพลเรือนใน มหาวิทยาลัย  เพื่อรองรับการออกนอกระบบ โดย ครม. มีมติให้ได้รับเงินเดือนในอัตรา 1.5-1.7 เท่าของฐานราชการปัจจุบัน เพื่อทดแทนสิทธิราชการเดิมที่สูญเสียไปทั้งหมด
“การ เพิ่มเงินเดือน ข้าราชการ ถือเป็นสิ่งที่สมควรทำ แต่ต้องไม่ลืมทั้งระบบที่ผูกพันระบบราชการเดิมอยู่ โดยพนักงาน มหาวิทยาลัย ทั่วประเทศเป็นกลุ่มที่ถูกลืมเป็นอันดับแรก และเป็นปัญหาเดิม ซ้ำซาก ที่ศูนย์ประสานงานฯ ต้องตามเรียกร้องขอให้แก้ไขมาโดยตลอด จึงอยากถือโอกาสนี้ให้ฝ่ายกิจการพิเศษของ คสช. ศึกษาข้อมูลและแก้ไขปัญหานี้ไปพร้อมกัน ทั้งนี้หากยังได้รับการเพิกเฉย จะส่งตัวแทนขอเข้าพบ คสช. เพื่ออธิบายข้อเท็จจริงให้ทราบ เป็นการดำเนินการตามสิทธิ์ที่ผูกพันไว้เท่านั้น ไม่ใช่การเรียกร้องเกินกรอบแต่อย่างไร” รศ. ดร. วีรชัย กล่าว .
ที่มา springnews
MThai News
