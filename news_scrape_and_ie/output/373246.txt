กรมการค้าต่างประเทศนำคณะผู้แทน ธุรกิจสุขภาพและบริการ  16 บริษัท หาลู่ทางการค้าการลงทุนในสปป.ลาว รองรับเปิด  AEC  หลังประเมินแนวโน้มมีโอกาสขยายตัวได้สูง
นาง ดวงพร รอดพยาธิ์  อธิบดีกรมการค้าต่างประเทศ เปิดเผยว่า กรมฯ ได้จัดคณะผู้แทนการค้าการลงทุนเดินทางเยือนแขวงหลวงพระบาง สปป.ลาว ระหว่างวันที่ 6-8 สิงหาคม 2557 โดยได้นำผู้ประกอบการจำนวน 16 บริษัท จาก 3 กลุ่มธุรกิจ ได้แก่ สุขภาพ สปา และเครื่องสำอาง เดินทางไปพบปะและเจรจาธุรกิจกับผู้ประกอบการในสปป.ลาว เพื่อหาลู่ทางในการทำการค้า การลงทุนด้านธุรกิจสุขภาพและบริการร่วมกัน โดยประเมินว่าแนวโน้มธุรกิจดังกล่าว มีโอกาสในการขยายตัวสูง หลังจากเข้าสู่การเป็นประชาคมเศรษฐกิจอาเซียน (AEC)

สำหรับผู้ประกอบการที่เดินทางไปครั้งนี้ ได้แก่ ด้านสุขภาพมี 6 แห่ง คือ โรงพยาบาลศุภฤกษ์อู่ทอง โรงพยาบาลโคราชเมโมเรียล โรงพยาบาลวิภาวดี โรงพยาบาลจุฬารัตน์ 3 สถานพยาบาลนวศรีเนอสซิ่งโฮม และคลินิกแพทย์แผนไทยเตาปูน ด้านสปา และผลิตภัณฑ์ มี 4 แห่ง คือ บริษัท แกมมาโก้ (ประเทศไทย) จำกัด บริษัท ไทเกอร์ อายส์ เอ็ดดูเคชั่น จำกัด บริษัทสยามเวลเนส กรุ๊ป จำกัด (มหาชน) และบ้านสวนมาสสาจ และด้านผลิตภัณฑ์เครื่องสำอางและผลิตภัณฑ์บรรจุเครื่องสำอางมี 6 แห่ง คือ บริษัท กรีนโซน จำกัด หจก. มายเฮลท์ แคร์ บริษัท พิโกะโอเคอินเตอร์เนชั่นแนล จำกัด บริษัท ด็อกเตอร์คอสเมด จำกัด หจก. ที.อาร์.เอ. และหจก. เคพีอุลตร้าโซนิค
นางดวงพร กล่าวว่าการเดินทางในครั้งนี้ผู้แทนทั้ง 16 บริษัท ยังได้ มีโอกาสพบปะหารือและเจรจาธุรกิจกับหอการค้าและอุตสาหกรรม แขวงหลวงพระบาง เพื่อสร้างเครือข่ายทางธุรกิจระหว่างผู้ประกอบการไทยกับผู้ประกอบการสปป. ลาว  ซึ่งคาดว่าจะประสบความสำเร็จ ทั้งในการร่วมมือทำการค้า และการลงทุนร่วมกันได้แน่อย่างแน่นอน
MThai News
