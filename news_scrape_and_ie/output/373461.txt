กระทรวงพาณิชย์ เผย เอกชน สนใจประมูลซื้อข้าว รบ.คึกคัก คาด 1 สัปดาห์ ทำสัญญาขายได้ทันที
นางดวงพร รอดพยาธิ์ อธิบดีกรมการค้าต่างประเทศ กระทรวงพาณิชย์ เปิดเผยว่า จากที่เปิดให้ภาคเอกชนที่สนใจ ยื่นซองประมูลซื้อข้าวในสต๊อกของรัฐบาลได้ ตั้งแต่เวลา 08.30-11.00 น. ณ ห้องอเนกประสงค์ อาคารปฏิบัติการ กรมการค้าต่างประเทศ กระทรวงพาณิชย์ ล่าสุด ขณะนี้มีผู้สนใจเดินทางร่วมประมูลแล้วจำนวน 4 ราย และยังอยู่ในระหว่างการตรวจสอบเอกสารอีกส่วนหนึ่ง
และในการเปิดซองประมูลเวลา 13.30 น. จะมีการแสดงราคาผ่านจอแสดงผลทันที เพื่อความโปร่งใส โดยผู้ที่เสนอราคาสูงสุด และสูงกว่าราคากลางที่กระทรวงพาณิชย์กำหนด คณะอนุกรรมการระบายข้าว จะให้เป็นผู้ชนะการประมูล ซึ่งจะทราบผลในวันนี้ จากนั้นจะเสนอรายชื่อผู้ชนะการประมูลให้กับปลัดกระทรวง พณ. เพื่อให้เสนอคณะกรรมการนโยบายบริหารจัดการข้าว หรือ นบข. ที่มี พล.อ.ประยุทธ์ จันทร์โอชา หัวหน้าคณะ คสช.เป็นประธาน พิจารณาอนุมัติขายต่อไป คาดว่าภายในสัปดาห์หน้า เมื่อมีการพิจารณาอนุมัติขาย ก็สามารถนัดมาทำสัญญาขายได้ทันที
