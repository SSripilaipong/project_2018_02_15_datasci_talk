ตัวแทนรัฐบาล เมียนมาร์  ยืนยันให้ความร่วมมือแก้ปัญหา แรงงาน เมียนมาร์ในประเทศ ไทย ให้ ถูกกฎหมาย  ตามนโยบาย จัดระเบียบแรงงาน ของ  คสช . โดยทั้ง 2 ฝ่ายประชุมร่วมกันเพื่อกำหนดมาตรการแก้ปัญหาแรงงานข้ามชาติ ทั้งการขึ้นทะเบียน พิสูจน์สัญชาติ และมาตรการให้แรงงานทำงานแบบเช้ามาเย็นกลับเฉพาะในพื้นที่ชายแดน
นายเมียว อ่อง อธิบดีกรมแรงงาน และพ.ต.อ.เมียว มิน ไท้ รัฐมนตรีความมั่นคง ตัวแทนรัฐบาลเมียนมาร์ แถลงยืนยันเมียนมาร์พร้อมให้ความร่วมมือกับไทยจัดระเบียบแรงงานชาวเมียนมาร์ที่เข้ามาทำงานในประเทศไทยให้ถูกต้องตามกฎหมาย ขณะที่ฝ่ายไทย นายสุเมธ มโหสถ อธิบดีกรมการจัดหางาน และ พล.ต.ต.ชิษณุพงศ์ ยุกตะทัต รองผู้บัญชาการตรวจคนเข้าเมือง ร่วมประชุมกับตัวแทนเมียนมาร์เพื่อกำหนดมาตรการแก้ปัญหาแรงงานข้ามชาติ ทั้งการขึ้นทะเบียน พิสูจน์สัญชาติ และมาตรการให้แรงงานทำงานแบบเช้ามาเย็นกลับเฉพาะในพื้นที่ชายแดน

โดยรัฐบาลเมียนมาร์จัดตั้งศูนย์พิสูจน์สัญชาติ เพื่อยืนยันสถานะทางทะเบียนราษฎร์ของแรงงาน ในเมืองชายแดนไทย – เมียนมาร์ 3 แห่ง คือ เกาะสอง เมียวดี และท่าขี้เหล็ก รองรับนโยบายของคณะรักษาความสงบแห่งชาติ (คสช.) ที่ออกมาตรการให้นายจ้างนำแรงงานข้ามชาติมาขึ้นทะเบียนคนต่างด้าวและผ่อนผันให้ทำงานในราชอาณาจักรได้ 60 วัน

แต่ผู้แทนรัฐบาลเมียนมาร์ ยอมรับว่าไม่สามารถจัดตั้งศูนย์พิสูจน์สัญชาติตามเมืองชายแดนอย่างถาวรได้ และทันทีที่สิ้นสุดกำหนดการขึ้นทะเบียนแรงงานข้ามชาติของไทย หากมีชาวเมียนมาร์เดินทางเข้ามาทำงานในไทยอีก อาจเป็นการเข้าเมืองและทำงานแบบผิดกฎหมาย
ขณะที่ผู้แทนฝ่ายไทย ยืนยันว่าการขึ้นทะเบียนแรงงานข้ามชาติเป็นมาตรการจำเป็นเพื่อสำรวจความต้องการใช้แรงงาน แต่หากขั้นตอนการพิสูจน์สัญชาติแล้วเสร็จ แรงงานข้ามชาติเหล่านี้สามารถใช้หนังสือเดินทางที่รัฐบาลเมียนมาร์ออกให้ เดินทางได้ทั่วราชอาณาจักรเช่นเดิม


ที่มา News ThaiPBS
