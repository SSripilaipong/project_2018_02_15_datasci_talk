หอการค้า เผย ดัชนีเชื่อมั่น  ก.ค. แตะ 78.2 สูงสุดในรอบ 11 เดือน  ลงทุนคมนาคม   โครงสร้างพื้นฐาน หนุน
นายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย  เปิดเผยว่า  ดัชนีความเชื่อมั่นผู้บริโภคในเดือน ก.ค.  ปรับตัวสูงขึ้นมาแตะที่ระดับ 78.2 ซึ่งถือว่าปรับตัวเพิ่มขึ้นต่อเนื่องติดกันเป็นเดือนที่ 3 และปรับตัว สูงสุดในรอบ 11 เดือน นับตั้งแต่เดือน ก.ย. 2556 ที่ผ่านมา

โดยดัชนีความเชื่อมั่นผู้บริโภคนั้นปรับตัวขึ้นจากกรณีที่ทาง คณะรักษาความสงบแห่งชาติ หรือ คสช.  เห็นชอบ แผนยุทธศาสตร์การลงทุนในระบบโครงสร้างพื้นฐานด้านคมนาคม ช่วงปี 2558-2565 วงเงินกว่า 2.4 ล้านล้านบาท  เป็นปัจจัยในการกระตุ้นเศรษฐกิจไทยในอนาคต
ประกอบกับทาง สำนักงานเศรษฐกิจการคลัง หรือ สศค.  คาดการณ์ว่าอัตราการขยายตัวทางเศรษฐกิจ หรือ จีดีพี ในปี 2558 อาจเติบโตได้ถึงร้อยละ 5 โดยยังคงมีแนวโน้มที่ดัชนีความเชื่อมั่นจะปรับตัวต่อเนื่องและอาจปรับกลับสู่ระดับ 100 ได้ในเร็วๆ นี้
