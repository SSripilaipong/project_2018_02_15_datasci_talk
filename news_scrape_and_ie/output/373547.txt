“จิตติ” ชี้ ราคาทองปรับขึ้น วันนี้จาก ค่าเงินบาทอ่อนค่า  เหตุกังวลความรุนแรง ระบุทองมีโอกาสลงถึง 15,100 บาท
นายจิตติ ตั้งสิทธิ์ภักดี นายกสมาคมค้าทองคำ  เปิดเผยว่า การปรับขึ้นของราคาทองคำในวันนี้เมื่อเวลา 09.29 น. ที่ผ่านมา ราคาทองปรับขึ้น 200 บาท โดยราคา ทองรูปพรรณ รับซื้อบาทละ 19,510.92 บาท ขายออกบาทละ 20,300 บาท ราคา ทองคำแท่ง รับซื้อบาทละ 19,800 บาท ขายออกบาทละ 19,900 บาท

ทั้งนี้มองว่ามาจากปัจจัยหลัก 2 ปัจจัยคือ ค่าเงินบาทที่อ่อนค่าลง และยังมีทิศทางในการอ่อนค่าลงต่อเนื่อง ประกอบกับความกังวลเกี่ยวกับสถานการณ์ในยูเครนที่มีแนวโน้มอาจมีความรุนแรงเพิ่มขึ้น จึงส่งผลให้ราคาทองคำปรับตัวเพิ่มสูงขึ้น
อย่างไรก็ตาม มองว่าราคาทองคำในปีนี้จะอยู่ในกรอบ 1,170-1,400 ดอลลาร์สหรัฐต่อออนซ์ ซึ่งปัจจุบันราคาปรับขึ้นมาอยู่ที่ระดับ 1,300 กว่าจุด และยังมีแนวโน้มปรับตัวสูงขึ้นต่อเนื่อง
นอกจากนี้ นายจิตติ กล่าวว่า สำหรับ แนวโน้มราคาทองคำ ในช่วงครึ่งปีหลัง 2557 อาจมีโอกาสผันผวนได้ โดยแนะนำว่าควรหาจังหวะซื้อเพื่อเก็งกำไรระยะสั้น
พร้อมแนะนำนักลงทุนที่ถือทองคำในราคาสูงให้หาจังหวะขาย หากราคาทองคำปรับขึ้นไปถึง 21,000 บาท เนื่องจากในระยะยาวหากเศรษฐกิจมีการเติบโตอย่างต่อเนื่อง ราคาทองคำมีโอกาสปรับตัวลดลงไปถึง 15,100 บาท ในระยะเวลา 3-4 ปีข้างหน้า
