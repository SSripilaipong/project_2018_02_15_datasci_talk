ปปง.จ่อเรียกผู้บริหาร 2 แบงก์หารือ หลังไม่ปฏิบัติตามมาตรการตรวจสอบลูกค้า ปล่อยมิจฉาชีพใช้สถาบันการเงิน
พ.ต.อ.สีหนาท ประยูรรัตน์  เลขาธิการคณะกรรมการป้องกันและปราบปรามการฟอกเงิน(ปปง.)กล่าวว่ายังมีกลุ่มมิจฉาชีพใช้บัญชีธนาคารเป็นเครื่องมือกระทำความผิดและ ฟอกเงิน  โดยเฉพาะ แก๊งคอลเซ็นเตอร์  การฉ้อโกงผ่านเฟชบุ๊คและอินเตอร์เน็ตที่ผ่านมาปปง.ดำเนินคดีกับธนาคารทุกวัน
ทั้งนี้จากสถิติการดำเนินคดีกับธนาคารที่ยอมเปิดบัญชีให้กับคนร้ายใช้ทำธุรกรรม แสดงให้เห็นว่าธนาคารไม่นำมาตรการตรวจสอบข้อเท็จจริงเกี่ยวกับลูกค้าไปบังคับใช้ ทำให้เกิดความเสียหายในภาพรวม
ในช่วงปี 56-57 พบว่ามีคดีการฉ้อโกง 175 คดี มูลค่าความเสียหายมากกว่า 100 ล้านบาท โดยธนาคารที่ยอมให้คนร้ายเปิดบัญชีทำธุรกรรมการเงินเป็นธนาคารเก่าแก่ 2 แห่ง ซึ่งมีฐานลูกค้าจำนวนมาก ซึ่งแตกต่างอย่างเห็นได้ชัดเมื่อเปรียบเทียบกับธนาคารธนชาติ ที่มีระบบการตรวจสอบลูกค้าอย่างรัดกุม มีการสั่งระงับการเบิกถอนเงินออกจากบัญชี ทำให้คนร้ายไม่สามารถโยกเงินที่หลอกลวงให้เหยื่อโอนผ่านสถาบันการเงินออกไปยังบัญชีที่เปิดไว้ในต่างประเทศได้
พ.ต.อ.สีหนาท กล่าวว่า การใช้บัญชีธนาคารกระทำความผิดไม่ลดน้อยลงเลย ปปง.ยังตรวจสอบพบความผิดอีก 559 บัญชี หลังจากนี้จะเชิญผู้บริหารธนาคารใหญ่ 2 แห่งที่ยังมีปัญหามาพูดคุยถึงข้อขัดข้องและความจำเป็นที่ต้องปฏิบัติมาตรการตรวจสอบลูกค้าของปปง. เพราะธนาคารธนชาติทำได้ธนาคารอื่นๆก็ควรจะทำได้เช่นกัน
ดังนั้นจึงอยากฝากเตือนไปยังประชาชนที่เล่นเฟชบุ๊คและโซเชียลมีเดียต่างๆ ให้ระวังตกเป็นเหยื่อแก๊งต้มตุ๋นหลอกลวง และขอให้สถาบันการเงินทุกแห่งช่วยสอดส่องดูแลลูกค้าไม่ให้ตกเป็นเหยื่อแก๊งอาชญากรทางอินเตอร์เน็ตด้วยเช่นกัน
MThai News
