สมาคมผู้ประกอบการข้าวถุงไทย เตรียมขึ้นราคาข้าวถุงขนาด 5 กิโลกรัม อีก 5-10 บาท หลัง พ.ย.นี้ อ้างต้นทุนเพิ่มสูงขึ้น
นายสมเกียรติ มรรคยาธร นายกสมาคมผู้ประกอบการข้าวถุงไทย เปิดเผยว่า แม้ราคาข้าวถุงในประเทศขณะนี้จะยังไม่ได้ปรับเพิ่มขึ้น เพราะต้องตรึงราคาไว้ตามนโยบายดูแลค่าครองชีพให้ประชาชน โดยจำหน่ายอยู่ที่ราคา 80-130 บาทต่อถุงขนาด 5 กิโลกรัม ไปจนถึงเดือนพฤศจิกายนนี้ แต่หลังจากนั้นอาจต้องพิจารณาปรับขึ้นราคาจำหน่ายข้าวขาว ประมาณ 5-10 บาทต่อถุง 5 กิโลกรัม
เนื่องจากขณะนี้ราคาข้าวเริ่มปรับสูงขึ้น อยู่ที่ประมาณตันละ 8,500 ตัน เพราะความต้องการข้าวขาวมีจำนวนมาก ขณะที่ผลผลิตข้าวใหม่ที่จะออกสู่ตลาดยังคงขาดช่วง และข้าวนาปรังที่ผ่านมา ผลผลิตก็ออกสู่ตลาดน้อย
ส่วนข้าวหอมมะลิราคามีแนวโน้มปรับลดลง เพราะปริมาณผลผลิตนาปีฤดูกาลที่กำลังจะมาถึง น่าจะออกมาจำนวนมาก ประกอบกับราคาข้าวหอมมะลิของไทยราคาสูงกว่าประเทศคู่แข่ง ทำให้การส่งออกได้น้อย ดังนั้น ราคาข้าวหอมมะลิบรรจุถุงจึงอาจจะต้องปรับลดลงบ้างเล็กน้อย โดยปัจจุบันอยู่ที่ 200 บาทต่อถุงขนาด 5 กิโลกรัม
MThai News
