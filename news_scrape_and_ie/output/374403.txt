อธิบดีกรมการค้าต่างประเทศเผยนักลงทุนไทยและเมียนมาร์ตกลงเจรจาการค้าระหว่างกันได้ดี ชี้ชาวเมียนมาร์ยังให้ความสนใจสินค้าไทยเห็นว่ามีคุณภาพสูง

นางดวงพร รอดพยาธิ์ อธิบดีกรมการค้าต่างประเทศ กล่าวถึงการนำคณะภาครัฐและเอกชนเยือน นครย่างกุ้ง ประเทศสหภาพเมียนมาร์ เมื่อเร็วๆนี้ โดยได้จัดกิจกรรมเจรจาจับคู่ธุรกิจระหว่างกัน ซึ่งมีผู้ประกอบการเข้าร่วมกิจกรรม 69 ราย แบ่งเป็นผู้ประกอบการชาวเมียนมาร์ 48 ราย และผู้ประกอบการไทย  21 ราย โดยสามารถเจรจาประสบสำเร็จจำนวน 7 บริษัท จากทั้งหมด 11 บริษัท พร้อมกันนี้ ยังได้เยี่ยมชนโรงงานการ์เมนท์ (Success creator Co., Ltd.) ซึ่งบริษัทดังกล่าวนำวัตถุดิบที่ผลิตมาจากจีนและไทย โดยในส่วนของไทย จะนำเข้าทางด่านแม่สอด จังหวัดตาก โดยขนส่งทางรถยนต์มายังกรุงย่างกุ้ง และยังได้เยี่ยมชมโรงงานผลิตรองเท้า (Contracted Manufacturing Product(CMP)  ซึ่งวัตถุดิบส่วนใหญ่ประมาณร้อยละ 80 นำเข้าจากไทย ส่วนที่เหลือนำเข้าจากจีน ชาวเมียนมาร์นิยมรองเท้าแตะมากกว่ารองเท้าหุ้มส้น   อย่างไรก็ตาม การค้า การลงทุนและกฎระเบียบมาตรการทาง ทางเมียนมาร์มีการเปลี่ยนแปลงการปกครองเป็นแบบสาธารณรัฐ มีประธานาธิบดีเป็นประมุข การแบ่งเขตการปกครองของเมียนมาร์แบ่งออกเป็น 2 ประเภท คือ รัฐและมณฑล โดยแบ่งเป็น 7 รัฐ และ 7 มณฑล ได้แก่ รัฐคะฉิ่น รัฐฉาน รัฐคะยา รัฐกะเหรี่ยง รัฐมอญ รัฐยะไข่ และรัฐชิน และ 7 มณฑล ได้แก่ ตะนาวศรี ย่างกุ้ง อิระวดี พะโค มะโกย มัณฑะเลย์ และสะไก้ง  ประชากรวัยแรงงานมีอยู่มากถึงร้อยละ  60 ของประชากรทั้งหมด โดยส่วนใหญ่เป็นแรงงานในภาคเกษตรกรรม เนื่องจากปัจจุบันโครงสร้างทางเศรษฐกิจของเมียนมาร์ ขึ้นอยู่กับภาคเกษตรกรรม ทั้งนี้ ปัจจุบันเมียนมาร์กำลังเปลี่ยนแปลงและปรับตัวเพื่อเตรียมตัวต้อนรับการค้าการลงทุนจากทั่วโลก ซึ่งความได้เปรียบด้านพื้นที่ ทรัพยากร และแรงงานถือเป็นปัจจัยสำคัญ ที่ทำให้เมียนมาร์โดดเด่นและได้รับความสนใจจากนักลงทุนทั้งในระดับภูมิภาคและระดับโลก และยังมีความได้เปรียบในยุทธศาสตร์ที่ตั้งทางการค้าที่ดี เพราะมีอาณาเขตติดกับ จีน อินเดีย และไทย  ตลอดจน มีการปฏิรูปเศรษฐกิจและการร่วมพัฒนาเศรษฐกิจกับประเทศอื่นๆ 3 โครงการ คือ 1) เขตเศรษฐกิจพิเศษ จ๊อกผิ่ว ที่รัฐยะไข่ เป็นโครงการลงทุนร่วมกับสาธารณรัฐประชาชนจีน มุ่งเน้นอุตสาหกรรมปิโตรเคมีและท่าเรือน้ำลึก2) เขตเศรษฐกิจพิเศษติลาวา ที่ท่าเรือย่างกุ้ง เป็นโครงการลงทุนร่วมกับญี่ปุ่นมุ่งเน้นอุตสาหกรรมภาคการผลิตที่ปลอดมลพิษ  เช่น โรงงานประกอบรถยนต์และชิ้นส่วนอิเล็กทรอนิกส์ 3) เขตเศรษฐกิจพิเศษทวาย ที่เมืองทวาย มณฑล (ภาค) ตะนาวศรี เป็นโครงการลงทุนร่วมกับไทย มุ่งเน้นอุตสาหกรรมหนักและท่าเรือน้ำลึก    อธิบดีกรมการค้าต่างประเทศ กล่าวอีกว่า ในด้านการค้า การลงทุนไทย-เมียนมาร์ ในปีที่ผ่านมา มีมูลค่าการค้ารวม 2.3 แสนล้านบาท ไทยส่งออก 1.1 แสนล้านบาท และนำเข้า 1.2 แสนล้านบาท ไทยเป็นฝ่ายขาดดุลการค้าเนื่องจากมีการนำเข้าก๊าซธรรมชาติจากเมียนมาร์ค่อนข้างมาก ส่วนด้านการลงทุนไทยเข้าไปลงทุนในเมียนมาร์เป็นอันดับ 2 รองจากจีน และมีแนวโน้มที่จะเพิ่มสูงขึ้น ส่วนสาขาที่นักธุรกิจชาวไทยให้ความนิยมเข้าไปลงทุน ได้แก่ สาขาพลังงาน สาขาอุตสาหกรรมการผลิต สาขาโรงแรมและการท่องเที่ยว สาขาประมง และสาขาเหมืองแร่ และที่สำคัญสินค้าไทยได้รับการยอมรับจากชาวเมียนมาร์ เนื่องจากสินค้าไทยมีภาพลักษณ์ที่ดีเป็นสินค้าที่มีคุณภาพเมื่อเทียบกับสินค้าจากจีน ทั้งนี้ ปัญหาและอุปสรรคของการลงทุนในเมียนมาร์ คือ ความไม่ชัดเจนของกฎหมายการลงทุนและกฎระเบียบต่างๆ เนื่องจากยังคงอยู่ในช่วงการปรับปรุงเปลี่ยนแปลง รวมถึงอยู่ในระหว่างการดำเนินการออกกฎหมายลูกเพิ่มเติม เช่น กฎหมายข้อบังคับเกี่ยวกับเขตเศรษฐกิจพิเศษ กฎหมายแรงงาน ระบบสาธารณูปโภคยังไม่ค่อยมีประสิทธิภาพ ไม่เพียงพอ ไม่สม่ำเสมอ และยังไม่ได้มาตรฐานสากล อาทิ ไฟฟ้า น้ำประปา และระบบขนส่งทางถนน เป็นต้น.
ที่มา  สำนักข่าวไทย
