เมื่อวันที่ 13 ส.ค.2557 สำนักข่าวต่างประเทศรายงานว่า เครื่องบินสายการบินไทย เที่ยวบินที่ TG476 บิน จากนครซิดนีย์ กลับมายังกรุงเทพมหานคร ต้องลงจอดฉุกเฉินที่สนามบินในบาหลี เหตุกระจกห้องนักบินแตก ทำให้มีปัญหาด้านความดันอากาศภายในเครื่อง
เครื่องบินของสายการบินไทย เที่ยวบินที่ TG476 มีผู้โดยสารบนเครื่อง 107 คน บินตรงจากนครซิดนีย์ ประเทศออสเตรเลีย เพื่อกลับมายังกรุงเทพมหานคร ต้องลงจอดฉุกเฉินยังท่าอากาศยานบนเกาะบาหลี เมื่อเวลา 16.52 น. ตามเวลาท้องถิ่น

เหตุที่ต้องลงจอดฉุกเฉินมาจากกระจกห้องคนขับเกิดแตกขณะบินอยู่กลางอากาศ เป็นเหตุให้ความดันอากาศภายในห้องนักบินลดลง แต่เจ้าหน้าที่ของสายการบินไม่ได้ให้ข้อมูลเพิ่มเติม ส่วนผู้โดยสารทั้งหมดต้องอยู่ภายในสนามบินบนเกาะบาหลีเป็นเวลา 1 คืน ก่อนทางการบินไทยจะมีเครื่องไปลงจอดยังบาหลีในวันนี้
ล่าสุด นาวาอากาศตรีพงศภีระ ไพศาลกุลวงศ์ ผู้อำนวยการใหญ่ฝ่ายความปลอดภัย ความมั่นคง และมาตรฐานการบิน THAI ได้ชี้แจงเรื่องดังกล่าวว่า การปฏิบัติดังกล่าวเป็นไปตามขั้นตอนด้านความปลอดภัยอย่างเคร่งครัดเป็นไปตามมาตรฐานสากล โดยผู้จัดการสถานีเดนปาซาร์ของการบินไทยได้นำผู้โดยสารในเที่ยวบินดังกล่าวเข้าพักที่โรงแรมในบาหลีเรียบร้อยแล้ว
และในวันนี้ THAI จะนำผู้โดยสารในเที่ยวบินดังกล่าวเดินทางกลับมายังท่าอากาศยานสุวรรณภูมิ ด้วยเครื่องบินลำใหม่ในเที่ยวบิน ทีจี 476 เส้นทาง ซิดนีย์-บาหลี-กรุงเทพฯ โดยออกเดินทางจากซิดนีย์แล้วเมื่อเวลา 10.00 น.(เวลาท้องถิ่น) คาดว่าจะเดินทางมาถึงท่าอากาศยานเดนปาซาร์ เวลา 14.30 น.(เวลาท้องถิ่น) และจะออกเดินทางจากท่าอากาศยานเดนปาซาร์ เวลา 17.05 น.(เวลาท้องถิ่น) และคาดว่าจะถึงท่าอากาศยานสุวรรณภูมิ เวลา 20.10 น. ในวันนี้
ทั้งนี้ ทีมนักบินและช่างอากาศยานการบินไทยของเครื่องบินแบบโบอิ้ง 747 ได้เดินทางไปที่ท่าอากาศยานเดนปาซาร์เพื่อร่วมตรวจสอบและควบคุมดูแลการปรับเปลี่ยนกระจกของเครื่องบินลำดังกล่าวแล้ว ซึ่ง THAI ต้องขออภัยในความล่าช้าที่เกิดขึ้นในเที่ยวบินดังกล่าว
MThai News

