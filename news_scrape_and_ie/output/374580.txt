เเถลง ผลประกอบการ โรงพยายบาลบำรุงราษฏร์ จำกัด (มหาชน)  ไตรมาส2  กระทบสถานการณ์บ้านเมือง  รายได้ตก คนไข้ลดลง

วันนี้ ( 14 ส.ค. ) บริษัท โรงพยาบาลบำรุงราษฎร์ จำกัด (มหาชน) แจ้งผลประกอบการไตรมาส 2 ต่อตลาดหลักทรัพย์แห่งประเทศไทย ระบุว่า จากสถานการณ์ความไม่สงบทางการเมืองช่วงไตรมาส 1 ของปี 2557 ส่งผลให้จำนวนคนไข้ลดลงและรายได้จากกลุ่มโรคที่มีความรุนแรงลดลงอย่างต่อเนื่องจนถึงไตรมาส 2 ทำให้รายได้รวมของไตรมาส 2 ของปี 2557 อยู่ที่ 3,854 ล้านบาท เพิ่มขึ้น 7.3% จากช่วงเดียวกันของปีก่อน
ขณะที่ครึ่งแรกของปี 2557 บริษัทมีรายได้รวม 7,534 ล้านบาท เพิ่มขึ้น 5.3% จากครึ่งปีแรกของปี 2556 กำไรสุทธิในครึ่งแรกของปี 2557 เพิ่มขึ้น 6.9% เป็น 1,274 ล้านบาท จาก 1,192 ล้านบาทในครึ่งปีแรกของปี 2556 ส่งผลให้อัตรากำไรสุทธิอยู่ที่ 16.9% ในครึ่งปีแรกของปี 2557 เพิ่มขึ้น 16.6 % จากช่วงเดียวกันของปีก่อน
ทั้งนี้ ในไตรมาส 2 ของปี 2557 บริษัทมีรายได้จากกิจการโรงพยาบาล 3,762 ล้านบาท เพิ่มขึ้น 7.7% จากช่วงเดียวกันของปีก่อน โดยจำนวนผู้ป่วยนอกและผู้ป่วยในเพิ่มขึ้น 10.8% และ 13.1% ตามลำดับ เนื่องจากรวมจำนวนผู้ป่วยของโรงพยาบาลอูลานบาตอร์ ซองโด (UBSD) ในมองโกเลีย ที่ได้ซื้อกิจการมา ถ้าไม่รวมจำนวนผู้ป่วยของUBSD จำนวนผู้ป่วยนอกลดลง 2.7% และจำนวนผู้ป่วยในคงที่ เมื่อเทียบกับไตรมาส 2 ของปี 2557 ขณะที่รายได้จากผู้ป่วยต่างประเทศคิดเป็นสัดส่วน 61.9% ของทั้งหมด รายได้ผู้ป่วยคนไทย 39.1% ซึ่งลดลงเล็กน้อย
สำหรับผลประกอบการครึ่งปีแรกของปี 2557 บริษัทมีรายได้จากกิจการโรงพยาบาล 7,351 ล้านบาท เพิ่มขึ้น 5.8% จาก 6,951 ล้านบาทในครึ่งปีแรกของปี 2556 จำนวนผู้ป่วยนอกและผู้ป่วยในเพิ่มขึ้น 1.3% และ 5.4% ตามลำดับ เทียบกับครึ่งปีแรกของปีก่อน (รวมจำนวนผู้ป่วยของ UBSD ที่ซื้อกิจการมา) ถ้าไม่รวมจำนวนผู้ป่วยของ UBSD จำนวนผู้ป่วยนอกลดลง 5.4% ขณะที่จำนวนผู้ป่วยในคงที่ เมื่อเทียบกับครึ่งปีแรกของปี 2556 เนื่องจากสถานการณ์ความไม่สงบทางการเมืองในไตรมาส 1 ส่งผลให้จำนวนคนไข้ลดลงและรายได้จากกลุ่มโรคที่มีความรุนแรงลดลงอย่างต่อเนื่องจนถึงไตรมาส 2
ที่มา  ประชาชาติธุรกิจออนไลน์
