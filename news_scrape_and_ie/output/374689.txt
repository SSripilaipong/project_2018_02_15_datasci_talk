ตลาดหุ้นยุโรปปรับตัวลงในช่วงเปิดตลาดวันนี้ เนื่องจากนักลงทุนผิดหวังตัวเลขจีดีพีของเยอรมนีและฝรั่งเศส ขณะที่รอดูข้อมูลการขยายตัวทางเศรษฐกิจของยูโรโซนซึ่งจะมีการเปิดเผยในวันนี้เช่นกัน

ดัชนี Stoxx Europe 600 ปรับตัวลง 0.2% สู่ระดับ 329.37 จุด เมื่อเวลา 8.07 น.ในลอนดอน
ดัชนี CAC-40 ตลาดหุ้นฝรั่งเศสเปิดลดลง 17.86 จุด หรือ 0.43% ที่ 4,176.93 จุด ดัชนี DAX ตลาดหุ้นเยอรมันเปิดลดลง 37.07 จุด หรือ 0.40% ที่ 9,161.81 จุด
เศรษฐกิจเยอรมนีหดตัวมากกว่าคาดการณ์ในไตรมาสสอง ขณะที่เศรษฐกิจฝรั่งเศสก็หยุดนิ่ง ซึ่งสร้างแรงกดดันต่อเศรษฐกิจทั้งยูโรโซน ในขณะที่วิกฤตยูเครนและเงินเฟ้อที่อยู่ในระดับต่ำกำลังส่งผลกระทบต่อการฟื้นตัวของภูมิภาต
สำนักงานสถิติกลางของเยอรมนีรายงานในวันนี้ว่า ผลิตภัณฑ์มวลรวมภายในประเทศ (จีดีพี) ของเยอรมนี ปรับตัวลง 0.2% จากไตรมาสแรกที่ขยายตัว 0.7% ด้านสำนักงานสถิติแห่งชาติของฝรั่งเศสเผย จีดีพีขยายตัว 0% ในช่วงเดือนเม.ย.-มิ.ย. ขณะที่นักเศรษฐศาสตร์คาดว่าจะขยายตัว 0.1%
ทั้งนี้ นักลงทุนจับตาข้อมูลจีดีพีที่สำนักงานสถิติแห่งสหภาพยุโรป หรือยูโรสแตทจะเปิดเผยในวันนี้ โดยนักเศรษฐศาสตร์คาดว่าเศรษฐกิจยูโรโซนจะปรับตัวลงในไตรมาสที่แล้ว หลังจากที่ขยายตัว 0.2% ในไตรมาสแรก
ที่มา
สำนักข่าวอินโฟเควสท์
