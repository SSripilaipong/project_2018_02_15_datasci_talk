บริษัท การบินไทย จำกัด (มหาชน) แจ้งตลาดหลักทรัพย์แห่งประเทษไทย เรื่องมติที่ประชุมคณะกรรมการบริษัทครั้งที่ 8/2557 เมื่อวันที่ 14 สิงหาคม 2557 รับทราบการลาออกจากตำแหน่งประธานกรรมการและกรรมการบริษัท ของพลอากาศเอกประจิน จั่นตอง มีผลตั้งแต่วันที่ 20 สิงหาคม 2557

โดยแต่งตั้งให้ นายอารีพงศ์ ภู่ชอุ่ม รองประธานกรรมการบริษัท รักษาการประธานกรรมการบริษัท มีผลตั้งแต่วันที่ 20 สิงหาคม 2557 นอกจากนี้ ได้แต่งตั้ง พล.อ.อ.ตรีทศ สนแจ้ง เป็นรองประธานกรรมการบริษัท โดยมีผลวันที่ 14 สิงหาคม 2557 ดังนั้น รองประธานกรรมการบริษัท จะประกอบด้วย นายอารีพงศ์ ภู่ชอุ่ม ดำรงตำแหน่งรองประธานกรรมการคนที่ 1 และ พล.อ.อ.ตรีทศ สนแจ้ง ดำรงตำแหน่งรองประธานกรรมการคนที่ 2
พล.อ.อ.ประจิน แจงเหตุลาออก ปธ.บอร์ดบินไทย
พล.อ.อ. ประจิน จั่นตอง  ผู้บัญชาการทหารอากาศ ในฐานะรองหัวหน้าคณะรักษาความสงบแห่งชาติ หรือ คสช. เปิดเผยถึงกรณีที่ได้ยื่นหนังสือลาออกจากตำแหน่งประธานคณะกรรมการบริษัท การบินไทย จำกัด (มหาชน) โดยมีผลตั้งแต่วันที่ 20 สิงหาคม 2557 เป็นต้นไป ว่า สำหรับสาเหตุที่ลาออก เนื่องจากตนได้รับคำสั่งจากหัวหน้าคณะรักษาความสงบแห่งชาติ ให้ดำรงตำแหน่งคณะกรรมการซูเปอร์บอร์ด ทำหน้าที่รับผิดชอบกำกับดูแลงานรัฐวิสาหกิจทั้งหมด 56 หน่วยงาน ซึ่งจากกรณีดังกล่าวอาจส่งผลให้มีเวลาน้อยลงในการบริหารงานของบริษัท การบินไทย ดังนั้น จึงได้ยื่นหนังสือลาออก ทั้งนี้ สำหรับแผนการฟื้นฟูบริษัทฯ ได้มีการวางแผนการดำเนินการไว้แล้ว ซึ่งสามารถดำเนินการต่อได้
อย่างไรก็ตาม ที่ประชุมคณะกรรมการบริษัทฯ ได้มีมติแต่งตั้งให้ นายอารีพงศ์ ภู่ชอุ่ม รองประธานกรรมการบริษัท รักษาการประธานกรรมการบริษัทฯ จนกว่าจะมีการสรรหาประธานกรรมการคนใหม่
