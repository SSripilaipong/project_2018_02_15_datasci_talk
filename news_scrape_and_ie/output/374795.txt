ที่ประชุม  ซุปเปอร์บอร์ด  มีมติสั่งเดินหน้าฟื้นฟู 4 องค์กรรัฐวิสาหกิจแก้ไขปัญหาการขาดทุน ด้านประยุทธ์ ลั่นต้องโปร่งใส ตรวจสอบได้
รายงานข่าวแจ้งว่า การประชุมคณะกรรมการนโยบายและกำกับดูแลรัฐวิสาหกิจ หรือ ซูปเปอร์บอร์ด วานนี้ (14 ส.ค. 57) ที่ประชุมได้มีมติให้รัฐวิสาหกิจทั้ง 4 แห่ง ได้แก่ บมจ.ทีโอที, บมจ.กสท โทรคมนาคม, ธนาคารพัฒนาวิสาหกิจขนาดกลางและขนาดย่อมแห่งประเทศไทย (เอสเอ็มอีแบงก์) และธนาคารอิสลามแห่งประเทศไทย (ibank) ไปดำเนินการตรวจสอบวิเคราะห์สถานะองค์กร ประเมินทรัพย์สินและหนี้สินขององค์กรตามเป็นจริง และรายงานกลับมาภายใน 3 เดือนโดยมอบหมายให้ ทาง สคร.ประสานกับรัฐวิสาหกิจในการปรับปรุงแผนก่อนที่จะเสนอให้ซูปเปอร์บอร์ดพิจารณาต่อไป
โดยนายรังสรรค์ ศรีวรศาสตร์ ปลัดกระทรวงการคลัง เผยว่า การให้รัฐวิสาหกิจทั้ง 4 แห่งดังกล่าวกลับไปวิเคราะห์องค์กรนั้น เพื่อจะได้เดินหน้าแก้ปัญหาและฟื้นฟูเพิ่มประสิทธิภาพในการให้บริการ ลดช่องว่างของการขาดทุนได้ ส่วนการที่ ขสมก.มีแผนจัดซื้อรถโดยสารใหม่จำนวนมากเพื่อทดแทนรถเดิมนั้น ทางซุปเปอร์บอร์ดก็ได้สั่งให้กลับไปจัดทำแผนการแก้ไขปัญหาองค์กรให้คณะอนุกรรมการกลั่นกรองฯ พิจารณาภายใน 15 วัน เพื่อนำมาพิจารณาต่อไป
นอกจากนี้รายงานยังได้ระบุว่า ช่วงหนึ่งของการประชุม พล.อ.ประยุทธ์ จันทร์โอชา หัวหน้าคณะรักษาความสงบแห่งชาติ ในฐานะประธานการประชุมฯ ได้กล่าวว่า ซุปเปอร์บอร์ดจะต้องทำหน้าที่เพื่อสร้างความไว้วางใจให้กับประชาชน เพราะการทำงานของรัฐวิสาหกิจจะกระทบกับประชาชนส่วนใหญ่ ดังนั้นการทำงานจะต้องโปร่งใส ตรวจสอบได้ และให้ร่วมกันแก้ปัญหาที่เป็นข้อบกพร่องของรัฐวิสาหกิจทั้งหมด อย่างไรก็ตาม อาจต้องแทรกงานด้านความมั่นคงเข้าไปในหน่วยงานต่างๆของรัฐวิสาหกิจ เพื่อเตรียมพร้อมเข้าสู่เออีซีด้วย
MThai news
