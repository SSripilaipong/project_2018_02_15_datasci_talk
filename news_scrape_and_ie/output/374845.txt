กรมการค้าภายใน ชี้ผู้ว่าราชการจังหวัด มีอำนาจประกาศราคาแนะนำอาหารจานด่วนได้ คุมเข้มพฤติกรรมโก่งราคาผิดมาตรา 29  พ.ร.บ.ราคาสินค้าฯ แง้ม เล็งขยายขอความร่วมมือตรึงราคาสินค้าต่อหลังหมดกำหนดขอความร่วมมือ พ.ย.นี้

นายสันติชัย สารถวัลย์แพศย์ รองอธิบดีกรมการค้าภายใน กล่าวเปิดเผยถึงกรณีที่ประชาชน นักท่องเที่ยวเข้าร้องเรียนต่อเจ้าหน้าที่ตำรวจท่องเที่ยวว่า พบร้านอาหารบริเวณชายหาดหัวหิน จังหวัดประจวบคีรีขันธ์ ขายอาหารแพงเกินความจริงว่า ทางกรมการค้าภายในได้กำชับพาณิชย์จังหวัด และกรมการค้าภายในจังหวัด เข้าตรวจสอบการจำหน่ายอาหาร ตามแหล่งท่องเที่ยว ริมชายหาด ขายเกินต้นทุนหรือไม่ หากพบขายเกินความเป็นจริง เบื้องต้นสามารถใช้อำนาจคณะกรรมการส่วนจังหวัดว่าด้วยสินค้าและบริการ ที่มีผู้ว่าราชการจังหวัดเป็นประธาน เพื่อประกาศราคาอาหารแนะนำ เพื่อให้ความเป็นธรรมกับผู้บริโภค นักท่องเที่ยวได้
“ปัญหาที่เกิดขึ้นผู้ว่าราชการจังหวัดประจวบคีรีขันธ์ สามารถใช้อำนาจคณะกรรมการฯ ส่วนจังหวัดว่าด้วยสินค้าและบริการ ที่มีผู้ว่าราชการจังหวัดเป็นประธาน และมีเจ้าหน้าที่ของกระทรวงพาณิชย์ร่วมเป็นคณะกรรมการด้วย สามารถดำเนินการออกประกาศราคาแนะนำได้ ซึ่งจะมีการประกาศราคาแนะนำได้ ขึ้นอยู่กับผู้ว่าราชการจังหวัดเห็นสมควร และให้ความสำคัญในการดูแลราคาอาหารมากน้อยแค่ไหน”
ทั้งนี้ ในการออกประกาศราคาแนะนำแต่ละพื้นที่ จะต้องมีการตรวจสอบราคาจำหน่ายอาหาร และพิจารณาต้นทุนวัตถุดิบ ค่าเช่าพื้นที่ ราคาอาหารประเภทเดียวกันมีการจำหน่ายเท่าไรบ้าง ค่าใช้จ่ายอื่น ๆ เพื่อประกอบการพิจารณาว่าราคาอาหารที่จำหน่าย สมเหตุสมผลหรือไม่  โดยกรมการค้าภายในกำหนด ให้สามารถบวกกำไรเพิ่มในราคาอาหารไม่เกิน 30%
อย่างไรก็ตาม หากพบว่ามีผู้ค้ารายใดขายเกินราคาแนะนำ หรือไม่ปิดป้ายแสดงราคา สามารถเอาผิดตาม พ.ร.บ.ว่าด้วยราคาสินค้าและบริการ พ.ศ. 2542 มาตรา 29 มีโทษจำคุก 7 ปี หรือ ปรับไม่เกิน 140,000 บาท กรณีฉ้อโกง มีโทษจำคุก 3 ปี ปรับ 6,000 บาท
นายสันติชัยกล่าวา มาตรการขอความร่วมมือผู้ประกอบการตรึงราคาสินค้าตามนโยบายของคณะรักษาความสงบแห่งชาติ (คสช.) ที่ขอความร่วมมือให้ผู้ประกอบการตรึงราคาสินค้าตั้งแต่เดือนมิถุนายน และมีกำหนดจะสิ้นสุดในเดือนพฤศจิกายน 2557 นั้น กรมฯ อยู่ระหว่างติดตามสถานการณ์ราคาสินค้าว่าเป็นอย่างไรบ้าง แต่แนวโน้มยังไม่มีการปรับขึ้นราคาสินค้า เพราะการปรับขึ้นภาษีมูลค่าเพิ่ม (VAT) จาก  7 เป็น 10% นั้นยังไม่มีผลทางปฏิบัติ เช่นเดียวกับการปรับขึ้นเงินเดือนข้าราชการ ซึ่งทางกรมฯได้ศึกษาแล้วไม่มีผลต่อต้นทุนการผลิตสินค้า ส่วนการร้องเรียนเรื่องราคาสินค้าผ่านสายด่วน 1569 จะมีเพียงเรื่องพบพฤติกรรมไม่ปิดป้ายแสดงราคา ซึ่งทางกรมฯ สั่งการให้เจ้าหน้าที่ลงพื้นที่ตรวจสอบต่อไป
ที่มา
bangkokbiznews

