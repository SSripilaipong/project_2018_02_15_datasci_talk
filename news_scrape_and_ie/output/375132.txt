ราคา น้ำมันดิบพุ่ง  หลังเหตุการณ์ความรุนแรง กรณี  ยูเครน-รัสเซีย  ปะทุขึ้นอีกครั้ง
บริษัท ไทยออยล์ จำกัด (มหาชน) รายงานสถานการณ์น้ำมันประจำวันที่ 18 ส.ค. 57 น้ำมันดิบเวสต์เท็กซัส ปรับเพิ่มขึ้น 1.77 เหรียญฯ มาอยู่ที่ 97.35 เหรียญฯ 
เบรนท์ปรับเพิ่มขึ้น 1.52 เหรียญฯ มาอยู่ที่ 103.53 เหรียญฯ โดยราคาน้ำมันดิบได้รับแรงหนุนจากเหตุการณ์ความตึงเครียดกรณียูเครน-รัสเซียที่มีแนวโน้มรุนแรงขึ้น หลังยูเครน เผย ได้ยิงทำลายส่วนหนึ่งในคาราวานสิ่งของบรรเทาทุกข์รัสเซียที่รุกล้ำดินแดน ขณะที่รัสเซียได้ออกมาปฏิเสธว่าไม่ได้มีส่วนเกี่ยวข้องกับเหตุการณ์รุนแรงในยูเครนแต่อย่างใด


ด้านปัจจัยของหลุมน้ำมันดิบ TAQ TAQ ซึ่งมีขนาดใหญ่ที่สุดในแถบเคอร์ดิสถานของอิรัก คาดว่า จะสามารถปรับเพิ่มกำลังการผลิตมาอยู่ที่ระดับ 140,000 บาร์เรลต่อวัน ภายในปลายเดือนนี้ หลังบริษัทขุดเจาะน้ำมันดิบหลายบริษัทจำเป็นต้องอพยพเจ้าหน้าที่ออกจากบริเวณดังกล่าวเป็นการชั่วคราว เนื่องจากกองกำลังนิกายซุนนีย์หัวรุนแรงรัฐอิสลาม (IS) 
สามารถรุกคืบยึดภาคเหนือ อิรักและซีเรีย ได้เป็นบริเวณกว้าง อย่างไรก็ดี เหตุการณ์ดังกล่าว ส่งผลให้กำลังการผลิตน้ำมันดิบจากหลุมดังกล่าวปรับลดลงเล็กน้อยเท่านั้น ที่ประมาณ 5,000 บาร์เรลต่อวัน
ขณะที่ผลสำรวจภาคอุตสาหกรรมรัฐนิวยอร์ก เดือน ส.ค. ปรับลดลง 10.9 จากเดือนก่อนหน้ามาอยู่ที่ 14.7 ส่วน ดัชนีราคาผู้ผลิตสหรัฐฯ เดือน ส.ค. 
ไม่เปลี่ยนแปลงจากเดือนก่อนหน้ามาอยู่ที่ 0.1% อย่างไรก็ดี ผลผลิตภาคอุตสาหกรรมสหรัฐฯ เดือน ส.ค. ปรับตัวเพิ่มขึ้น 0.2% จากเดือนก่อนหน้ามาอยู่ที่ 0.4% ตรงกันกับที่คาดการณ์
