การมีเงินล้านบาทแรกในชีวิต คงเป็นความฝันของหลายๆ คน บ่อยครั้งที่เรามักท้อถอย คิดว่า ไม่สามารถมีเงินล้านได้ เพราะรายได้ไม่มาก แต่รายจ่ายกลับเพิ่มขึ้นอย่างต่อเนื่อง จริงๆ แล้ว การมี เงินล้าน บาทแรกของชีวิตไม่ใช่สิ่งที่ยาก หากเรามีวินัยในการเก็บออมเงินและใช้จ่าย

ปัจจุบันเงินเดือนขั้นต่ำของคนที่จบปริญญาตรีอยู่ที่ 15,000 บาท หากเรามีการออมเงินเพียงเดือนละ 10% ของรายได้ โดยมีการนำเงินไปลงทุนในหุ้นหรือกองทุนหุ้น ซึ่งได้อัตราผลตอบแทนเฉลี่ย 10% ต่อปี และเงินเดือนเพิ่มขึ้นเฉลี่ยปีละ 5% การลงทุนอย่างสม่ำเสมอแบบนี้เป็นเวลา 15 ปี จะช่วยให้เราสามารถมีเงินล้านได้
อุปสรรคสำคัญที่ทำให้เราไม่สามารถมี เงินล้าน ได้คือ รายจ่ายต่างๆ ที่ทำให้ไม่สามารถลงทุนได้อย่างตั้งใจได้ ซึ่งในบางครั้งรายจ่ายก็มีมากเกินรายได้ ทำให้เราต้องนำเงินออมมาใช้หรือกู้หนี้ยืมสิน ดังนั้น เราจึงต้องมีการควบคุมค่าใช้จ่ายต่างๆ ไม่ให้เกินงบที่ตั้งไว้ เช่น ถ้าตั้งใจว่าจะออมหรือลงทุนให้ได้เดือนละ 10% ของรายได้ หรือ 1,500 บาท เงินใช้จ่ายของเราก็ไม่ควรเกินเดือนละ 13,500 บาท
การทำบัญชีรับจ่ายเป็นประจำจะช่วยให้เราทราบว่า ในแต่ละเดือนเราหมดเงินไปกับรายจ่ายอะไรบ้าง จะได้ปรับลดให้เป็นไปตามงบที่ตั้งเอาไว้ การปรับลดในช่วงแรกๆ อาจทำได้ยาก ไม่ว่าจะเป็นการกินข้าวนอกบ้านน้อยลง หรือการลดปริมาณการซื้อเสื้อผ้า แต่ก็ขอให้อดทนไว้ เพื่อเป้าหมายเงินล้านบาทแรกของเรา
เมื่อเราสามารถลงทุนเดือนละ 10% ของรายได้อย่างที่ตั้งใจได้แล้ว วิธีที่จะช่วยให้เรามีเงินล้านได้เร็วขึ้นจาก 15 ปี คือ มีรายได้เพิ่มขึ้น ไม่ว่าจะเป็นการตั้งใจทำงานประจำ เพื่อให้ได้รับการเลื่อนตำแหน่ง ได้รับค่าคอมมิชชันมากขึ้น หรือได้งานใหม่ที่เงินเดือนปรับเพิ่มสูงขึ้น รวมทั้งการหาอาชีพเสริมทำในยามว่าง ก็จะเป็นวิธีที่ช่วยให้เรามีรายได้เพิ่มขึ้น ซึ่งจะทำให้เรานำเงินไปลงทุนได้มากขึ้น และสามารถมีเงินล้านได้ก่อน 15 ปี
การมี เงินล้าน ไม่ใช่เรื่องยาก หากเรามีความตั้งใจที่จะออมเงินให้ได้ โดยสิ่งสำคัญคือ การมีวินัยในการออมหรือลงทุนอย่างสม่ำเสมอ เพราะเรื่องแบบนี้ไม่ใช่จะใช้เวลาเพียง 2-3 เดือน แต่ต้องใช้เวลาหลายปี จึงจะสามารถไปถึงเป้าหมายที่ตั้งใจไว้

เทคนิค
– สมัครใช้บริการซื้อกองทุนหุ้นอย่างสม่ำเสมอทุกเดือน เพื่อสร้างวินัยในการลงทุน
– จดบันทึกรับจ่ายทุกวัน จะช่วยให้ทราบว่า รายจ่ายมีอะไรบ้าง จะได้ปรับลดให้เป็นไปตามงบที่ตั้งไว้
“หากเงินเดือน 15,000 บาท แล้วนำเงินไปลงทุนทุกเดือน 10% ของรายได้ในกองทุนหุ้น เป็นเวลา 15 ปี จะทำให้เราสามารถมีเงินล้านได้”

ที่มา
ปานตา ฉัตรมาศ
ฝ่ายวางแผนเเละให้คำปรึกษาลูกค้าบุคคล ธนาคารกสิกรไทย
