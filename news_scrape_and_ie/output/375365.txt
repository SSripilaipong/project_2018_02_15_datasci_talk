นักวิเคราะห์ คาดหุ้นไทยวันนี้ มีโอกาสปรับตัวขึ้นตามตลาดต่างประเทศ แนะติดตามค่าเงินบาท
นักวิเคราะห์บริษัทหลักทรัพย์ไอร่า จำกัด (มหาชน) เปิดเผยแนวโน้มการลงทุนในตลาดหุ้นไทยวันนี้ (19 ส.ค.) ว่า ทิศทางตลาด คาดมีโอกาสปรับตัวขึ้นตามตลาดต่างประเทศ เป็นปัจจัยบวกจากการปรับขึ้นของหุ้นต่างประเทศ

ในขณะเดียวกัน ประเด็นความวุ่นวายทางการเมืองที่ผ่อนคลายลง ในขณะที่ยังมีปัจจัยลบจาก Fund Flow ที่มีความผันผวน หลังแรงซื้อขายต่างชาติสลับกัน ซึ่งยังแนะติดตามค่าเงินบาทประกอบ ซึ่งล่าสุดยังคงมีแนวโน้มแข็งค่าขึ้น
ขณะที่ปัจจัยในประเทศ ยังคงมีปัจจัยบวกจากประเด็นเดิม เกี่ยวกับการที่จะมีการพิจารณาร่างงบประมาณปี 58 หลังจากที่มีโปรดเกล้าฯ แต่งตั้งประธาน และรองประธานสภานิติบัญญัติแห่งชาติ (สนช.) ซึ่งคาดประกาศใช้ทันปีงบประมาณ 58
รวมถึง ประเด็นการแต่งตั้งนายกฯ หลังจากนี้ไป ทำให้ภาพรวมมีความคาดหวัง ในเชิงบวกต่อการเติบโตทางเศรษฐกิจใน 2H/57 และปี 58 และคาดทำให้ความเชื่อมั่นในการลงทุนมีแนวโน้มดีขึ้นตามลำดับ
อย่างไรก็ตาม ยังแนะนำติดตามประเด็นหลังมีรัฐบาลชุดใหม่ ทั้งความคืบหน้าในโครงการที่พร้อมเปิดประมูล หลังจากมีความชัดเจนแหล่งเงินทุนที่จะนำมาใช้ โดยเฉพาะโครงการรถไฟทางคู่ 6 เส้นทางที่ผ่าน EIA ไปแล้วเมื่อปลายเดือนที่ผ่านมา
รวมถึงการที่ภาครัฐเตรียมผลักดันเขตเศรษฐกิจพิเศษ 6 แห่ง โดย กระทรวงคมนาคม เตรียมเสนอโครงการพัฒนาเส้นทางคมนาคมเชื่อมด่านการค้าชายแดน 6 แห่ง นอกจากนี้ ยังมีประเด็นการปรับโครงสร้างราคาพลังงาน ที่อาจจะส่งผลกระทบหุ้นในกลุ่มโรงกลั่น และปิโตรเคมี
