ปี 57 ธุรกิจ ขนส่งผู้โดยสาร ทางถนนเผชิญความท้าทายหลายปัจจัย แต่ยังมีโอกาสหลังสถานการณ์ทางการเมืองชัดเจน

ธุรกิจขนส่งผู้โดยสารนับว่ามีความสำคัญเนื่องจากเป็นกิจกรรมในการเคลื่อนย้ายทรัพยากรมนุษย์  และเป็นปัจจัยขั้นพื้นฐานในการสนับสนุนกิจกรรมทาง เศรษฐกิจ  โดยธุรกิจ ขนส่งผู้โดยสาร ของไทยที่ผ่านมามีการเติบโตอย่างต่อเนื่อง จากการเติบโตของเ ศรษฐกิจ โดยรวมของประเทศ และจากปัจจัยสนับสนุนต่างๆ อาทิ การเติบโตของความเป็นเมือง จากการขยายตัวเศรษฐกิจภูมิภาค การเติบโตของการท่องเที่ยวอย่างต่อเนื่อง และการพัฒนาโครงสร้างพื้นฐานทางด้านคมนาคมของภาครัฐ
ทั้งนี้ โครงสร้างการ ขนส่งผู้โดยสาร ส่วนใหญ่นั้นเป็นการขนส่งทางถนน ดังจะเห็นได้จาก ผลิตภัณฑ์มวลรวมภายในประเทศหรือจีดีพี ในภาคขนส่งผู้โดยสารทางถนน (ณ ราคาปีปัจจุบัน) ในปี 2556 ที่มีสัดส่วนกว่าร้อยละ 61.2  เมื่อเทียบจีดีพี ในภาคขนส่งผู้โดยสารทั้งหมด
ในช่วงครึ่งปีแรกของปี 2557 ภาวะเศรษฐกิจโดยรวมของไทยค่อนข้างชะลอตัว ส่งผลให้ธุรกิจขนส่งผู้โดยสารพลอยได้รับผลกระทบตามไปด้วย ทั้งนี้ จากข้อมูลของสำนักงานคณะกรรมการเศรษฐกิจและสังคมแห่งชาติ ระบุว่าผลิตภัณฑ์มวลรวมภายในประเทศหรือจีดีพี ในภาคขนส่งผู้โดยสารทางถนน ในไตรมาสแรกของปี 2557 หดตัวร้อยละ 0.76
สำหรับธุรกิจขนส่งผู้โดยสารในครึ่งปีหลัง คาดว่า จะมีการฟื้นตัวดีขึ้น โดยน่าจะขยายตัวสูงกว่าในครึ่งปีแรก  เนื่องจากความชัดเจนของสถานการณ์การเมืองภายในประเทศ รวมถึงนโยบายสนับสนุนการท่องเที่ยวที่มีการจัดขึ้นตลอดทั้งปี ซึ่งคาดว่าจะกระตุ้นการเดินทางท่องเที่ยวของคนไทย และเป็นปัจจัยสำคัญให้ธุรกิจขนส่งผู้โดยสารได้รับอานิสงส์ตามไปด้วย อย่างไรก็ดี แม้ว่าธุรกิจขนส่งผู้โดยสารทางถนนจะยังคงมีความสำคัญและมีสัดส่วนที่สูง แต่ธุรกิจขนส่งผู้โดยสารโดยรถโดยสารประจำทางโดยเฉพาะธุรกิจรถทัวร์วีไอพีและ ป1 ซึ่งมีราคาค่าโดยสารอยู่ในระดับบนยังคงเผชิญความท้าทาย  เนื่องจากผู้โดยสารหันไปเดินทางโดยรถยนต์ส่วนตัวมากยิ่งขึ้น และจากการเข้ามาแข่งขันของสายการบินโลว์คอสต์
ดังนั้น ศูนย์วิจัยกสิกรไทย คาดว่า ผลิตภัณฑ์มวลรวมภายในประเทศหรือจีดีพี ในภาคขนส่งผู้โดยสารทางถนน (ณ ราคาปีปัจจุบัน) ในปี 2557 จะมีมูลค่า 137,300-139,700 ล้าน โดยอยู่ในกรอบหดตัวร้อยละ 0.5 ถึงขยายตัวร้อยละ 1.2 จากปี 2556 ที่มีมูลค่าประมาณ 138,000 ล้านบาท
ที่มา
ศูนย์วิจัยกสิกรไทย
