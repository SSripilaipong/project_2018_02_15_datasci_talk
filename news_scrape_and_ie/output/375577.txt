แอร์พอร์ต ลิงค์  โต้ อดีตรองผู้ว่าฯ กทม. ยันรางไม่ได้เสียหายตามที่กล่าวหา  ย้ำซ่อมจุดที่เสียหายเรียบร้อยแล้วและยังได้เช็กสภาพความปลอดภัยทุกวัน
กรณี ดร. สามารถ ราชพลสิทธิ์  อดีตรองผู้ว่าราชการกรุงเทพมหานคร ได้โพสต์ภาพพร้อมข้อความลงบนเฟซบุ๊กส่วนตัว ระบุถึงจุดอันตรายบนราง รถไฟฟ้าแอร์พอร์ต ลิงค์  เพื่อขอให้เร่งทำการแก้ไขซ่อมแซมโดยด่วน เมื่อ16 สิงหาคม และ 18 สิงหาคม ที่ผ่านมา
ล่าสุดนาย จำรูญ ตั้งไพศาลกิจ  ประธานคณะกรรมการ บริษัท รถไฟฟ้า ร.ฟ.ท. จำกัด ผู้ให้บริการรถไฟฟ้าแอร์พอร์ต เรล ลิงค์ ได้ออกมายืนยันว่าในเบื้องต้นสภาพรางรถไฟของแอร์พอร์ตลิงค์ในปัจจุบันไม่ได้ร้ายแรงอย่างที่เห็นในภาพ และหลายจุดมีการซ่อมแซมเรียบร้อยแล้ว เนื่องจากมีการเช็กสภาพทุกวัน
อีกทั้งยังมีการลดความเร็วในช่วงทางโค้งให้เหลือเพียง 60 กิโลเมตรต่อชั่วโมง ซึ่งมีเพียงจุดเดียวช่วงระหว่างสถานีลาดกระบังเข้าสนามบินสุวรรณภูมิ แต่ในช่วงทางตรงก็ยังใช้ความเร็ว 120 กิโลเมตรต่อชั่วโมง เพื่อต้องการให้การขนส่งสาธารณะปลอดภัยมากที่สุด
ทั้งนี้ ในส่วนของกระบวนการจัดซื้อจัดจ้างการซ่อมใหญ่ของแอร์พอร์ต ลิงค์ จะเป็นไปตามระเบียบและกฎหมายที่วางไว้ และต้องมีความโปร่งใสมากที่สุด แต่หากมีวาระที่ต้องดำเนินการซ่อมแซมเร่งด่วนก็จะนำเข้าที่ประชุมคณะกรรมการการรถไฟแห่งประเทศไทย หรือ ร.ฟ.ท. ให้ทำการพิจารณทันที
MThai News
