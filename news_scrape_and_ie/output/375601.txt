ชาวสวนยางไทยมีมติเอกฉันท์ กู้เงิน 3,000 ล้านบาท จาก  สกย. สร้างโรงงานผลิตล้อยางไทย  คาด ส.ค. นี้ เห็นผล
ที่สำนักงานชุมนุมสหกรณ์ชาวสวนยางแห่งประเทศไทย จำกัด (ชสยท.) อ.หาดใหญ่ จ.สงขลา นายเพิก เลิศวังพง ประธาน ชสยท. เป็นประธานในการประชุมผู้แทนและแกนนำกลุ่มชาวสวนยางพาราในพื้นที่ 14 จังหวัดภาคใต้ จำนวนกว่า 50 คน โดยสาระสำคัญคือที่ประชุมได้มีมติเป็นเอกฉันท์ในการสนับสนุนการลงทุนก่อสร้าง บริษัท  อุตสาหกรรมยางไทย  ซึ่งเป็นบริษัทมหาชน เพื่อเป็นอีกแนวทางหนึ่งที่จะแก้ปัญหาราคายางพาราตกต่ำที่กำลังประสบอยู่ในขณะนี้

นายเพิก กล่าวว่า ประเทศไทยมีเกษตรกรชาวสวนยางประมาณ 1 ล้านครัวเรือน รวมเนื้อที่ 22 ล้านไร่ ซึ่งการลงทุนสร้างบริษัท อุตสาหกรรมยางไทย จะเป็นการพึ่งพาตนเองของเกษตรชาวสวนยางพาราอย่างแท้จริง โดยแนวคิดดังกล่าวจะต้องใช้เงินลงทุนสูงถึงประมาณ 3,000 ล้านบาท ซึ่งจะให้สมาชิก ชสยท. เครือข่ายชาวสวนยางทั่วประเทศ
ทำการกู้เงินมาจากสำนักงานกองทุนสงเคราะห์การทำสวนยาง (สกย.) ตามมาตรา 7 ที่อนุญาตให้ชาวสวนยางกู้ได้ โดยคิดดอกเบี้ยร้อยละ 3 ต่อปี มาลงทุนรายละ 50,000 บาท ซึ่งขณะนี้ ทาง สกย. รับทราบเรื่องดังกล่าวแล้ว และพร้อมที่จะให้การสนับสนุนอย่างเต็มที่ โดยล่าสุดเงินทุนของ สกย. มีมากถึง 30,000 ล้านบาท ซึ่งเพียงพอต่อการดำเนินงานตามแผนที่ได้วางเอาไว้ภายในสิ้นเดือน ส.ค. นี้
