กสทช.  เคาะเกณฑ์ คุณสมบัติ ผู้ผลิตและ จำหน่ายกล่องเซต ท็อป บ็อกซ์  พร้อมอนุมัติวงเงิน “จัดพิมพ์-จัดส่ง”  คูปอง  165 ล้านบาท

เมื่อวานนี้ (20 ส.ค.) นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ  กสทช .เปิดเผยว่า ที่ประชุมคณะกรรมการ  กสทช.  วาระพิเศษ มีมติให้กำหนดคุณสมบัติของผู้เข้าร่วมโครงการ เพื่อจำหน่ายเครื่องและอุปกรณ์รับสัญญาณโทรทัศน์ภาคพื้นดินใน ระบบดิจิตอล  โดยผู้เข้าร่วมโครงการ จะต้องเป็นผู้ได้รับ ใบอนุญาต จาก  กสทช.  และต้องมีทุนจดทะเบียนบริษัทไม่น้อยกว่า 5 ล้านบาท พร้อมทั้งกำหนดให้ต้องวางเงินประกัน 5% ของจำนวนอุปกรณ์ที่ขอรับสติกเกอร์น้องดูดี
ทั้งนี้ ผู้เข้าร่วมโครงการจะจ่ายเงินประกันดังกล่าว หลังจากมีการนำคูปองทีวีดิจิตอลมาแลกแล้ว โดยผู้เข้าร่วมโครงการจะต้องมีจุดรับบริการทั่วไป และจุดบริการหลังการขายแก่ประชาชนจังหวัดละไม่น้อยกว่า 4 แห่ง และต้องจัดให้มีเลขหมายโทรศัพท์เพื่อรับเรื่องร้องเรียน หรือคอลเซ็นเตอร์ตลอด 24 ชั่วโมง
นอกจากนี้ ที่ประชุมได้อนุมัติกรอบวงเงินงบประมาณรายจ่ายในการจัดพิมพ์ และจัดส่งคูปองรวมถึงงบประมาณในการบริหารจัดการคูปองจำนวน 11.5 ล้านฉบับ วงเงิน 165.5 ล้านบาท ซึ่งแยกเป็นค่าจัดทำคูปอง 32.775 ล้านบาท ค่าจัดส่งคูปองและค่าบริหารจัดการโครงการและการตรวจสอบ 132.725 ล้านบาท โดยให้ใช้งบประมาณค่าใช้จ่ายของสำนักงาน กสทช.ปี 2557 โดย  กสทช . จะนำมติที่ประชุมเสนอต่อคณะรักษาความสงบแห่งชาติ (คสช.) ผ่านคณะกรรมการติดตามและตรวจสอบการใช้จ่ายงบประมาณภาครัฐ (คตร.) ต่อไป
นายฐากร กล่าวต่อว่า เงื่อนไขดังกล่าวจะเสร็จสิ้นและจะประกาศได้ภายในวันที่ 15 ก.ย.นี้ ส่วนกรอบเวลาการแจกคูปอง อาจต้องเลื่อนออกไปเป็นปลายเดือนก.ย.นี้ ทั้งนี้คาดว่าการวางจำหน่ายกล่องของผู้เข้าร่วมโครงการเพื่อนำคูปองไปแลกนั้น จะสามารถทำได้ไม่เกินวันที่ 15-16 ต.ค.นี้ ซึ่งสำนักงาน กสทช. จะดำเนินการเป็นคู่ขนาน ในระหว่างรอผลจาก  คสช.

ที่มา
bangkokbiznews
