การบินไทย ส่อแววประสบปัญหาทางการเงินอย่างสาหัส เมื่อ ผลประกอบการครึ่งปีแรก ของปีนี้ขาดทุนสุทธิถึง 1 หมื่นล้านบาท เมื่อเทียบกับครึ่งปีแรกของปีก่อนที่ขาดทุนเพียง 155 ล้านบาท
บริษัท การบินไทย จำกัด (มหาชน) หรือ THAI  เปิดเผยงบการเงินในช่วงครึ่งปีแรกที่ผ่านมา มีผลประกอบการขาดทุนสุทธิถึง 10,296.46 ล้านบาท สูงขึ้นหลายเท่าตัวเมื่อเทียบกับช่วงเดียวกันปีก่อนที่ขาดทุนสุทธิเพียว 155.98 ล้านบาท

โดยผลประกอบการขาดทุนดังกล่าวเมื่อหักดอกเบี้ย และภาษี จะทำให้การบินไทย ขาดทุนจากการดำเนินงาน  7,211.14 ล้านบาท โดยมีสาเหตุมาจากจำนวนผู้โดยสารลดลงจากช่วงเวลาเดียวกันของปีก่อนถึง 17.3% ถึงแม้มีการปรับลดเที่ยวบินให้สอดคล้องกับปริมาณการเดินทางของผู้โดยสารที่ลดลงแล้วก็ตาม
ส่งผลให้รายได้จากการขายและการให้บริการลดลงถึง 4,326 ล้านบาท หรือ 9.2% และมีผลขาดทุนจากการด้อยค่าของสินทรัพย์ และเครื่องบิน แอร์บัส A300-600  จำนวน 1,214 ล้านบาท ต่ำกว่าปีก่อน 190 ล้านบาท
ทั้งนี้คณะกรรมการ หรือ บอร์ดการบินไทย  จำเป็นจะต้องเร่งฟื้นฟูองค์กรตามแผนอย่างหนัก ทั้งการบริหารจัดการ การดำเนินงาน โครงสร้างทางการเงิน รวมถึงปัญหาบุคลากร แต่สิ่งที่หลายฝ่ายวิตกอย่างมากในขณะนี้คือ ภาวะการขาดทุนที่มีแต่เพิ่มขึ้นอย่างต่อเนื่อง

MThai News
