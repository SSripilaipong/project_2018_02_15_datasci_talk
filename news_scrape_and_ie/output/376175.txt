“ประสงค์” เผย บอร์ดอนุมัติ  เมฆินทร์  ลาออกจาก  เอ็มดีทอท.  แล้ว ยืนยันไม่มีการกดดัน ขณะเจ้าตัวอ้างขอไปทำธุรกิจส่วนตัว
นายประสงค์ พูนธเนศ ประธานกรรมการ บริษัท ท่าอากาศยานไทย จำกัด (มหาชน) หรือ ทอท.  เปิดเผยภายหลังการประชุมคณะกรรมการ ว่า สำหรับกรณี  นายเมฆินทร์ เพ็ชรพลาย กรรมการผู้อำนวยการใหญ่ ทอท.  ได้แจ้งขอลาออกจากตำแหน่งด้วยเหตุว่าต้องการดำเนินธุรกิจส่วนตัว
ทั้งนี้ หลังจากที่ได้มีการยื่นหนังสือลาออกมาถึง 2 ครั้ง ทำให้ในการประชุมวันนี้ทางคณะกรรมการ ทอท.จึงได้อนุมัติการลาออกให้เป็นที่เรียบร้อยแล้ว แต่นายเมฆินทร์ เพ็ชรพลาย ก็ต้องปฏิบัติหน้าที่ในตำแหน่ง กรรมการผู้อำนวยการใหญ่ ทอท.ต่อไปจนถึงวันที่ 16 กันยายน 2557
และทางคณะกรรมการ ทอท.ก็จะทำการสรรหากรรมการผู้อำนวยการใหญ่ต่อไป คาดว่าจะสามารถดำเนินการแล้วเสร็จได้ภายใน 3 เดือน
อย่างไรก็ตาม นายประสงค์ กล่าวยืนยันว่า ตนไม่เคยมีปัญหากับ นายเมฆินทร์ ทั้งเรื่องงานและเรื่องส่วนตัวและการลาออกครั้งนี้ไม่ได้เกิดขึ้น เพราะถูกคณะกรรมการบีบหรือกดดันให้ออกแน่นอน
