ตำรวจรวบ 2 ผู้ต้องหาชาว ตุรกี   ปลอมบัตรเครดิต   5 ธนาคารดังระดับโลก  ใช้กดเงินสดหลายแสนบาท
พล.ต.ท.เดชณรงค์ สุทธิชาญบัญชา รักษาราชการแทน ผบช.ภ.4  แถลงข่าวผลการจับกุม นายแดนคัส คูแวนดี และ นายซูเซอร์ เอสสะเลฟ ชาวตุรกี พร้อมของกลาง  บัตรเครดิตปลอม  จำนวน 9 ใบ

โดยทั้งหมดเป็นของ ธนาคารชื่อดัง ในกลุ่มประเทศ สวีเดน เนเธอร์แลนด์ อังกฤษ ฟินแลนด์  และ นอร์เวย์  เงินสดจำนวน 10,000 บาท เครื่องมือบันทึกข้อมูลลงบัตรเครดิต 1 เครื่อง คอมพิวเตอร์โน๊ตบุ๊ก 2 เครื่อง โทรศัพท์มือถือ 1 เครื่อง
และรถจักรยานยนต์ ฮอนด้า คลิก แดง หมายเลขทะเบียน คธย 622 อุดรธานี หลังถูกเจ้าหน้าที่ตำรวจจับกุมตัวได้ขณะหลบซ่อนตัวอยู่ภายในรีสอร์ทชื่อดังแห่งหนึ่งในเขต จ.อุดรธานี
พล.ต.ท.เดชณรงค์ กล่าวว่า ผู้ต้องหาได้ปลอมแปลงบัตรเครดิตของกลุ่มธนาคารชั้นนำระดับโลก ก่อนนำมากดเงินสดโดยเลือกเฉพาะ ธนาคารกสิกรไทย และ ธนาคารกรุงศรีอยุธยา ของไทยโดยได้เงินไปหลายแสนบาท
สำหรับอุปกรณ์ที่ใช้ผู้ต้องหาได้นำมาด้วยจากประเทศตุรกี ก่อนเดินทางเข้าประเทศไทยผ่านสนามบินสุวรรณภูมิและโดยสารต่อมายัง จ.อุดรธานี เมื่อ 4 วันที่ผ่านมา ซึ่งก่อเหตุล่าสุดเมื่อวานนี้ก่อนถูกเจ้าหน้าที่ตำรวจจับกุมตัวได้ทั้งหมด
