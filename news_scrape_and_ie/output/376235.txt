นายอธิป พีชานนท์ นายกสมาคมธุรกิจบ้านจัดสรร  เปิดเผยว่า การเติบโตของ ธุรกิจอสังหาริมทรัพย์ ในปีนี้ จะทรงตัว หรือติดลบเล็กน้อย แม้ว่าการซื้อขายที่อยู่อาศัยในช่วงครึ่งปีหลัง จะฟื้นตัวขึ้นจากภาวะการเมืองที่ดีขึ้น
แต่จากปัญหา เศรษฐกิจที่ชะลอตัว และการเมืองร้อนแรงในช่วงครึ่งปีแรก ทำให้ ภาคอสังหาริมทรัพย์ ติดลบถึงร้อยละ 5

อย่างไรก็ตาม มองว่า การลงทุนโครงสร้างพื้นฐาน ของรัฐ จะทำให้การเติบโตของ ภาคอสังหาริมทรัพย์ ในอนาคตดีขึ้น โดยเฉพาะความคืบหน้า โครงการรถไฟฟ้าในกรุงเทพฯ  ที่มีความชัดเจน เช่น สายสีชมพูและสายสีส้ม
หากภาวะเศรษฐกิจขยายตัวได้ร้อยละ 4-5 ในปีหน้า จะทำให้ ภาคอสังหาริมทรัพย์ ในปีหน้าขยายตัวได้เกินร้อยละ 5
ส่วนนโยบายการจัดเก็บ ภาษีที่ดินและสิ่งปลูกสร้าง ของกระทรวงการคลัง มองว่าเป็นแนวทางที่ดีที่ทำให้คนที่มีที่ดินรกร้างและไม่ได้ทำประโยชน์ ปล่อยที่ดินออกมา ส่งผลให้ราคาที่ดินแถบชานเมืองและต่างจังหวัดมีราคาสมดุลมากขึ้น
