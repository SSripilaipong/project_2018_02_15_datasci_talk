สมาคมวิจัยการตลาดฯ  ระบุความเชื่อมั่น ผู้บริโภค ปีหน้า อยู่ที่ 65% เท่านั้น พร้อมระบุการ ลดราคา และ โปรโมชั่น ซื้อ1 แถม 1 ได้รับความนิยมมากที่สุดจากคนไทย

นางสาว ดั่งใจถวิล อนันตชัย  นายกสมาคม วิจัยการตลาดแห่งประเทศไทย  เปิดเผย ผลวิจัยผู้บริโภคชาวไทยประจำปี 2014 หรือ Thai View 2014 ซึ่งสำรวจ ผู้บริโภคทั่วประเทศ 600 คน ระบุว่า 65% ของผู้บริโภคไม่มั่นใจต่อภาวะเศรษฐกิจในช่วง 12 เดือนข้างหน้า เนื่องจากการเมืองไม่แน่นอน รวมทั้งกังวลด้านเศรษฐกิจ ทั้งค่าใช้จ่ายที่สูงขึ้น จากราคาสินค้าและพลังงาน
มีถึง 59% ยอมรับว่ามีเงินไม่พอใช้จ่ายในแต่ละเดือน และ 49% เป็นหนี้เพิ่มขึ้น รวมถึงไม่มีเงินออม แต่ผลวิจัยชี้ว่า คนไทยใช้เวลากับการท่องเที่ยว ดูแลตนเอง และศึกษาอบรมมากขึ้น เป็นปัจจัยบวกแก่ธุรกิจท่องเที่ยว  ฝึกอบรม และธุรกิจด้านสุขภาพ โดยเฉพาะการท่องเที่ยวในประเทศที่คนไทย ให้ความสนใจเป็นอันดับ 1 เมื่อเทียบกับกลุ่มประเทศอาเซียน
สอดคล้องกับการทำการตลาดผู้บริโภค คนไทยยังชื่นชอบโปรโมชั่นลดราคา และซื้อ 1 แถม 1 มากที่สุดเป็นอันดับ 1 และ 2 ตามลำดับ ส่วนการผ่อน 0% หรือดอกเบี้ยพิเศษอยู่ใน อันดับ 3 โดยมีผลต่อการตัดสินใจน้อยมาก
แต่ผู้บริโภคเห็นว่า การมี โปรโมชั่น ช่วยแบ่งเบาภาระค่าใช้จ่ายและสร้างความคุ้มค่าให้กับสินค้าและบริการ แต่กลับไม่เชื่อว่า แบรนด์สินค้า มีเจตนาที่จะคืนกำไรให้จริง โดยมองว่าเป็นการกระตุ้นยอดขายและการทดลองใช้ รวมถึงระบายสต๊อกสินค้ามากกว่า
และงานวิจัย แสดงให้เห็นว่า คนไทยให้เวลากับโซเชียลมีเดียมากขึ้น ซึ่งถือเป็นสื่อที่บทบาทที่สำคัญมากขึ้นต่อการใช้ชีวิตของคนไทย ขณะที่สื่อทีวีเริ่มมีบทบาทรองลงมา และต้องการที่จะแสดงตัวตนของตนมากขึ้น ดังนั้นการทำการตลาดอาจต้องเปลี่ยนแปลงไป โดยแบรนด์จะเป็นเพียงผู้ให้พื้นที่แก่ลูกค้า ในการแสดงตัวตนและความรู้สึกต่อสังคม รวมถึงสามารถปฏิสัมพันธ์โต้ตอบกับแบรนด์ได้
ส่วนความคิดเห็นต่อสินค้าในกลุ่มอาเซียนนั้น คนไทยยังให้ความเชื่อมั่นต่อสินค้าที่ผลิตในประเทศไทยมากในกลุ่มสินค้า แฟชั่น อาหารสด-แห้ง เครื่องสำอาง และอีโคโปรดักส์ มีเพียงสินค้าเทคโนโลยีและเครื่องใช้ไฟฟ้าที่เป็นรองสิงคโปร์ ซึ่งแสดงถึงความมั่นคงของตลาดในประเทศไทย หลังจากเปิดประชาคมเศรษฐกิจอาเซียน หรือ เออีซี แต่ผู้ผลิตไทยควรเน้นการเพิ่มมูลค่า รักษามาตรฐานและสร้างเอกลักษณ์ให้สินค้าของตน เพื่อการเติบโตที่ยั่งยืน
แต่ทัศนคติการทำงาน คนไทยมองว่าสิงคโปร์มีความน่าทำงานสูงที่สุดในอาเซียน ซึ่งอาจนำไปสู่สภาพสมองไหลที่บุคลากรมีฝีมืออาจย้ายไปทำงานต่างประเทศแทน

ที่มา
VoiceTV
