หลังจากคณะกรรมการนโยบายพลังงานแห่งชาติ(กพช.) มีมติก่อนหน้านี้ให้ บริษัท ปตท. จำกัด(มหาชน) แยกกิจการ ท่อก๊าซ ออกมาตั้งบริษัทใหม่ และให้คลังไปถือหุ้นเพิ่ม 25%
ล่าสุด นายรังสรรค์ ศรีวรศาสตร์ ปลัดกระทรวงการคลัง ในฐานะกรรมการบริษัท  ปตท.  จำกัด(มหาชน)ระบุว่ากระทรวงการคลังมีแนวคิดให้ กองทุน วายุภักษ์  เข้าไปถือหุ้นในสัดส่วน 25% ตามมติกพช. ซึ่งขณะนี้กำลังอยู่ระหว่างการพิจารณาหาแห่งทุน

ส่วนกรณีที่มีการตั้งข้อสงสัยการส่งคืนท่อก๊าซของ ปตท.นั้น นายรังสรรค์ กล่าวว่า จากการตรวจสอบข้อมูลกับกรมธนารักษ์ได้รับคำยืนยันว่า ปตท.ได้คืนท่อก๊าซฯแล้ว ในส่วนบนพื้นดินมูลค่า 15,000 ล้านบาท มาให้กรมธนารักษ์ ในช่วงปี 2551 ซึ่งเป็นการปฏิบัติตามคำพิพากษาของศาลปกครองเมื่อปี 2550 และ ปตท.ต้องจ่ายค่าเช่าให้กรมธนารักษ์เฉลี่ยปีละ 500-550 ล้านบาท
สำหรับท่อก๊าซในทะเลนั้น มีข้อยุติแล้วว่าไม่ต้องโอนมาที่กระทรวงการคลัง ซึ่งศาลปกครองก็ไม่ได้มีข้อสงสัยใดๆ ดังนั้นกรณีนี้จึงถือว่าเป็นยุติแล้ว
ขณะที่นายอารีพงศ์ ภู่ชอุ่ม ปลัดกระทรวงพลังงาน กล่าวว่า รูปแบบการถือหุ้นเมื่อแยกบริษัทท่อ ออกมาส่วนของคลังระยะแรกถือ 25% ก็อาจให้ กองทุนวายุภักดิ์ ซึ่งคลังถือ 100% มาเป็นผู้ถือหุ้นหรืออาจจะเป็นกองทุนรวมโครงสร้างพื้นฐานหรือ อินฟราสตรัคเจอร์ฟันด์ก็ได้ซึ่งก็ต้องหารือกับคลังอยู่และรวมถึงจะทำอย่างไรให้มีความชัดเจนในเรื่องต่างๆที่ยังเป็นประเด็นข้อห่วงใจจากประชาชนบางกลุ่ม
“เรายืนยันว่าจะไม่มีการแปรรูปด้วยการนำไปจดทะเบียนในตลาดหลักทรัพย์แห่งประเทศไทยอย่างแน่นอน และในอนาคตเป็นไปได้ที่คลังจะเข้าไปถือหุ้นเต็ม 100%”
MThai News
