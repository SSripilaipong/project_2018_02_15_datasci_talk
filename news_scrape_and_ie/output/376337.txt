“บุณยสิทธิ์”  ประธาน เครือสหพัฒน์ ประเมินเศรษฐกิจ ปีนี้ ฟื้นยาก จี้ รัฐบาลใหม่ เร่งเครื่องส่งออกเพิ่มเม็ดเงินเข้าสู่ระบบเศรษฐกิจ กู้กำลังซื้อ หลัง 2-3 เดือนที่ผ่านมาการ จับจ่ายไม่ดี ดังคาด


สถานการณ์กำลังซื้อที่คาดว่าจะปรับตัวดีขึ้น หลังการเข้ามาบริหารประเทศของคณะรักษาความสงบแห่งชาติ (คสช.) แต่จากการสอบถามจากนักธุรกิจรายใหญ่หลายราย กลับพูดเป็นเสียงเดียวกันว่า ปัจจุบันกำลังซื้อยังไม่กลับมาดีอย่างที่คาด ทำให้ประเมินว่าช่วงครึ่งปีหลังของปีนี้ จะไม่สามารถผลักดันเศรษฐกิจทั้งปีให้ฟื้นกลับมาได้
นายบุณยสิทธิ์ โชควัฒนา ประธานเครือสหพัฒน์ ผู้ผลิตและจัดจำหน่ายสินค้าอุปโภค-บริโภครายใหญ่ของประเทศ เปิดเผยถึงแนวโน้มกำลังซื้อผู้บริโภคช่วงครึ่งปีหลังว่า ยังไม่ดีนัก สาเหตุหนึ่งเกิดจากคสช.เข้ามาบริหารประเทศ ได้เข้ามาจัดระเบียบธุรกิจนอกระบบ ธุรกิจใต้ดินต่างๆ ทำให้เม็ดเงินหายจากระบบเศรษฐกิจจำนวนหนึ่ง จึงทำให้ประชาชนมีอำนาจซื้อลดลง ส่งผลให้กำลังซื้อโดยรวมยังไม่ฟื้นตัว โดยเห็นว่ากำลังซื้อจะกลับมาได้ รัฐบาลใหม่ต้องเข้าไปแก้ไขปัญหาการส่งออกที่ชะลอตัว เพื่อดึงเม็ดเงินเข้าสู่ระบบเศรษฐกิจให้มากขึ้น
ทั้งนี้ เห็นด้วยที่สำนักงานคณะกรรมการพัฒนาการเศรษฐกิจและสังคมแห่งชาติ (สศช.) ปรับประมาณการเศรษฐกิจ (จีดีพี) ปีนี้ลงเหลือ 1.5-2% โดยเห็นว่าครึ่งปีหลังจากนี้เศรษฐกิจไม่น่าจะฟื้นกลับมา เพราะเศรษฐกิจโลกยังไม่ฟื้นตัวดีนัก ส่วนทิศทางเศรษฐกิจและกำลังซื้อปี 2558 ต้องรอดูการขับเคลื่อนนโยบายเศรษฐกิจของรัฐบาลใหม่อีกครั้งจึงจะประเมินได้
ส่วนนโยบายการขับเคลื่อนธุรกิจของเครือสหพัฒน์ ยังคงเน้นบริหารจัดการธรกิจในเครือ ไม่ให้ขาดทุน
สหพัฒน์ผนึกพันธมิตรรุกร้านอาหารญี่ปุ่น
นายบุณยสิทธิ์ ยังกล่าวว่า ได้ร่วมมือกับ บริษัท เอ.ที.วี.โฮลดิ้ง จำกัด (นิปปอนเต กรุ๊ป) และบริษัท ซาโต เรสเตอรองต์ ซิสเท็มส์ จำกัด จากญี่ปุ่น จัดตั้งบริษัท นิปปอนเต ซาโต จำกัด ด้วยทุนจดทะเบียน 60 ล้านบาท แบ่งเป็นผู้ถือหุ้นโดยนิปปอนเต กรุ๊ป ถือหุ้นในนามบริษัท เอ.ที.วี.โฮลดิ้ง จำกัด สัดส่วน 61% เครือสหพัฒน์ 20% และบริษัท ซาโต เรสเตอรองต์ ซิสเท็มส์ จำกัด ประเทศญี่ปุ่น 19%
จากการร่วมมือในครั้งนี้ เพื่อเปิดร้าน “วาโชกุ ซาโต” ซึ่งเป็นร้านอาหารญี่ปุ่นสไตล์ครอบครัว ด้วยสาขาที่กระจายอยู่ 197 สาขาในญี่ปุ่น อินโดนีเซีย 1 สาขา ไต้หวัน 2 สาขา และกำลังจะเปิด อีก 1 สาขาที่ไต้หวัน
โดยร้านวาโชกุ ซาโต สาขาแรกในไทยจะเปิดในคอมมูนิตี้มอลล์ไสตล์ญี่ปุ่น “เจพาร์ค” ในอ.ศรีราชา ซึ่งบริหารงานโดยสหพัฒน์ คาดเปิดได้ในวันที่ 19 ต.ค.นี้
นายกิตติ อุรุพัฒนาการ ประธาน บริษัท เอ.ที.วี.โฮลดิ้ง จำกัด (นิปปอนเต กรุ๊ป) ผู้บริหารอาหารญี่ปุ่น กล่าวว่า เตรียมแผนขยายสาขาร้านดังกล่าวให้ครบ 8 สาขา ตามแผนที่วางไว้ใน 5 ปีจากนี้ โดย 3 ปีแรกจะเป็นการขยายแบบค่อยเป็นค่อยไป หรือ 1 สาขา และปีที่ 4 เป็นต้นไปจะขยายให้ครบ 8 สาขาตามเป้า โดยเน้นพื้นที่ อ.ศรีราชา จ.ชลบุรี และจ.ระยอง และเตรียมแผนช่วง 3 ปีจากนี้ จะขยายไปยังกลุ่มอาเซียน ได้แก่ พม่า กัมพูชา และลาว

ที่มา
Bangkokbiznews
