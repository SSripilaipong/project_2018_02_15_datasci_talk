ปคม.  แถลงจับผู้ต้องหาหลอกให้ผู้เสียหายโอนเงินให้ อ้างจะพาไป ทำงานต่างประเทศ
เจ้าหน้าที่ตำรวจกองบังคับการปราบปรามการกระทำความผิดเกี่ยวกับการค้ามนุษย์ หรือ ปคม.  แถลงผลการจับกุม  นางสาวฐิดารัตน์ หรือ ตั๊ก ศักดิ์คำดวง ผู้ต้องหาตามหมายจับฐานฉ้อโกงประชาชน

โดยเจ้าหน้าที่สามารถจับกุมได้ที่บ้านพักย่านคลองหลวง จ.ปทุมธานี พร้อมของกลาง คอมพิวเตอร์ โทรศัพท์ และสมุดบัญชี ภายหลังได้หลอกลวง นางสาวเอ (นามสมมุติ) ผู้เสียหาย ผ่านทางอินเทอร์เนต ว่า สามารถพาไปทำงานนวดที่ ประเทศออสเตรเลีย  ซึ่งจะได้เงินเดือน เดือนละ 55,000 บาท พร้อมค่าอื่น ๆ และมีที่พักให้ฟรี
โดยจะดำเนินการเรื่องเอกสารและตั๋วเครื่องบินให้ ผู้เสียหายจึงหลงเชื่อ ติดต่อผู้ต้องหาผ่านทางอีเมล nong9-99@hotmail.co.th และโอนเงินเป็นค่าดำเนินการให้กับผู้ต้องหาจำนวน 30,000 บาท
จากนั้นผู้ต้องหาได้ติดต่อให้ผู้เสียหายโอนเงิน ค่าวีซ่า และ ค่าธรรมเนียม  อีกกว่า 15,000 บาท ผู้เสียหายจึงขอนัดพบผู้ต้องหาเพื่อพูดคุย แต่กลับถูกบ่ายเบี่ยง จึงรู้ตัวว่าถูกหลอก ก่อนเข้าแจ้งความดำเนินคดีกับเจ้าหน้าที่
ด้าน  พลตำรวจตรีกิติศักดิ์ ดุรงควิบูลย์ ผู้บังคับการตำรวจ ปคม.  เปิดเผยว่า จากการสืบสวนบัญชีการเงิน และข้อมูลด้านอินเทอร์เน็ตของ นางสาวฐิดารัตน์ ผู้ต้องหา พบว่ามีเงินหมุนเวียนเข้าบัญชีหลักหมื่นอยู่หลายครั้ง จึงเชื่อว่ามีผู้เสียหายอีกหลายคน
ทั้งนี้ จากการสอบสวน นางสาวฐิดารัตน์ ให้การรับสารภาพว่าตนเองมีอาชีพขายสินค้าผ่านทางอินเทอร์เนต และก่อเหตุเพียงคนเดียว ส่วนวิธีการนั้นเคยค้นข้อมูลเพื่อหางานทำในต่างประเทศ จึงเห็นช่องทางหลอกลวงผู้เสียหาย และต้องการนำเงินมาใช้หนี้สิน และรักษาแม่ที่ป่วยเป็นอัมพาต
อย่างไรก็ตาม นอกจากนี้จากการตรวจสอบประวัติ นางสาวฐิดารัตน์ ยังพบว่ามีหมายจับในคดีฉ้อโกงประชาชนของ ศาลจังหวัดเชียงราย  และข้อหาฉ้อโกงทรัพย์ของ ศาลแขวงนครสวรรค์  เมื่อปี 2555 อีกด้วย
