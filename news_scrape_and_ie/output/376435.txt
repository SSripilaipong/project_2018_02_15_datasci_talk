ยอดผู้ใช้งานที่เติบโต ต่อเนื่อง เกือบ 30 ล้านคน และเป็นอันดับ 2 รองจากญี่ปุ่น ทำให้  ไลน์ในประเทศไทย  เตรียมเพิ่มบุคลากรในไทย เป็นกว่า 100 คน

ล่าสุดบริษัท  ไลน์  ประเทศไทย จำกัด ประกาศรับสมัครทีมงานเพิ่มเป็นกว่า 100 คนภายในสิ้นปีนี้ จากปัจจุบัน ที่มีอยู่ประมาณ 40 คน  โดยเป็นการเปิดรับในแต่ละส่วนงาน ทั้งกลุ่มงานการตลาด , เกม , ฝ่ายดูแลลูกค้า  รวมถึงธุรกิจใหม่ เช่น อีคอมเมิร์ซ และกราฟิกดีไซน์  เป็นต้น
ซึ่งงานการตลาด และการดูแลลูกค้า จะรับมากที่สุด เพื่อรองรับลูกค้าที่เพิ่มขึ้น  โดยการรับคน จะดำเนินการผ่านแคมเปญ  “Line Next” เพื่อเฟ้นหานิสิต และนักศึกษาจบใหม่  เข้ามาทำงาน  มีเป้าหมายพัฒนาให้เป็นผู้เชี่ยวชาญด้านไอทีระดับนานาชาติ
นางสาววารดี วสวานนท์ หัวหน้าฝ่ายประชาสัมพันธ์และการตลาด ไลน์ ประเทศไทย กล่าวว่า  บริการของไลน์  เริ่มต้นจากการทำแอพลิเคชั่น “แชต”  ที่มีเพียงตัวหนังสือ  ต่อมาเพิ่มสติ๊กเกอร์ , ข้อความเสียงกับวิดีโอคอล  และบริการ “พรีเมี่ยมคอล” ให้โทรไปหาเบอร์โทรศัพท์อื่นๆ ได้ (ค่าบริการแล้วแต่ประเทศ)  และสร้างคอมมิวนิตี้ ภายในแอพฯ เพื่อดึงดูดผู้ใช้บริการ เช่น เกม และอีคอมเมิร์ซ เป็นต้น
ดังนั้น หลังจากนี้ จะมีแอพฯ ใหม่ๆ แนวนี้ออกมามากขึ้น เพื่อดึงดูดผู้ใช้บริการใหม่  และรักษาฐานผู้ใช้เดิมที่มีเกือบ 29 ล้านไอดี ในไทย และจะเป็น 30 ล้านไอดี ภายในสิ้นปีนี้
บริการที่สร้างรายได้ให้บริษัทมากที่สุด คือ เกม เพราะมีรายได้จากการขายไอเทม ค่อนข้างสูง ปัจจุบัน มีเกมที่ให้บริการกว่า 70 เกม รองลงมาเป็น การขาย “สติ๊กเกอร์”  และการเปิด “ออฟฟิเชียล แอ็กเคานต์”  ของหน่วยงานต่างๆ ที่เพิ่มขึ้นชัดเจน
รวมทั้งบริการด้าน “อีคอมเมิร์ซ” ได้แก่   Line Hot Brand  กับ  Line Hot Deal  บนออฟฟิเชียล แอ็กเคานต์  ที่นำเสนอสินค้าราคาพิเศษโดยร่วมกับแบรนด์ดัง  และเว็บดีลต่าง ๆ  รวมทั้งเปิดแอพลิเคชั่น  Line Shop  ที่เปรียบเป็น “มาร์เก็ต เพลส”  ให้ผู้ใช้ สร้างร้านค้าได้ฟรี
แหล่งข่าวในธุรกิจไอที เปิดเผยว่า  ไลน์ กำลังมองการสร้างคอมมิวนิตี้ ในแบบเดียวกับเว็บบอร์ด “พันทิป” ที่ได้รับการยอมรับด้วย


ปัจจุบัน ไลน์  มีผู้ใช้บริการทั่วโลกกว่า 490 ล้านคน  ใน 230 ประเทศ   โดยไทย เป็นประเทศที่มีฐานคนใช้มากที่สุด เป็นอันดับ 2  รองจากญี่ปุ่น ที่มีมากกว่า 50 ล้านไอดี  และเป็นแอพฯ  ที่มีคนดาวน์โหลดมากเป็นอันดับ 1 ในกลุ่มฟรีแอพฯ บน แอพสโตร์ ใน 60 ประเทศ

ที่มา
ประชาชาติธุรกิจ
