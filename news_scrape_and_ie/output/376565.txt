“ พิชาย ” เชื่อหลังเป็น นายกฯ “พล.อ.ประยุทธ์”  ต้องเผชิญการตัดสินสินใจที่ยากลำบาก แนะอย่าใช้ทหารนั่ง รมต.เศรษฐกิจ – สังคม
รศ.ดร.พิชาย รัตนดิลก ณ ภูเก็ต  รองคณบดีฝ่ายวิชาการ คณะพัฒนาสังคมและสิ่งแวดล้อม สถาบันบัณฑิตพัฒนบริหารศาสตร์ (นิด้า) เปิดเผยกับสำนักข่าว ไอ.เอ็น.เอ็น. ว่า หลังจาก  พล.อ.ประยุทธ์ จันทร์โอชา  ผู้บัญชาการทหารบก ในฐานะหัวหน้าคณะรักษาความสงบแห่งชาติ (คสช.) ได้รับการโปรดเกล้าฯ เป็นนายกรัฐมนตรีแล้วนั้น จะเป็นช่วงเวลาสำคัญ เพราะตำแหน่งดังกล่าว ต้องใช้ความกล้าหาญในการตัดสินใจ บางครั้งต้องเด็ดขาด บางครั้งต้องยืดหยุ่น หรืออาจต้องเลือกระหว่างความถูกต้อง กับความสัมพันธ์พี่น้องที่อาจกระทบ
ผลประโยชน์คนใกล้ชิด พร้อมกับแนะนำเกี่ยวกับการเลือกบุคคลมาเป็นคณะรัฐมนตรีว่า ในภาคของความมั่นคงควรมอบให้ทหารดูแล แต่ในภาคเศรษฐกิจ และสังคม ไม่ควรให้ทหารเข้ามายุ่งเกี่ยวเด็ดขาด และควรหาผู้เชี่ยวชาญเฉพาะทางมานั่งในตำแหน่งรัฐมนตรี
ทั้งนี้ กรณีที่ มีกระแสวิพากษ์วิจารณ์ และเรียกร้องให้ พล.อ.ประยุทธ์ สละตำแหน่ง หัวหน้า คสช. นั้น รศ.ดร.พิชาย มองว่าในด้านการตรวจสอบตามรัฐธรรมนูญฉบับชั่วคราว ที่กำหนดให้ คสช. มีหน้าที่ในการเสนอปลดนายกรัฐมนตรีได้นั้น ก็ควรลาออก แต่ถ้ามอง ในแง่เสถียรภาพ ในการด้านการบริหารและความมั่นคงก็ไม่เป็นเป็นไร ซึ่งทั้งหมดอยู่ที่การตัดสินใจของ พล.อ.ประยุทธ์ เอง ส่วนเรื่องกฎอัยการศึก ควรที่จะพิจารณาเป็นรายพื้นที่ และทยอยยกเลิก น่าจะส่งผลดีกว่า
