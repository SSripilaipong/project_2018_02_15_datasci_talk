บอร์ดกองสลาก  ต่ออายุโควตาผู้ค้ากว่า 3หมื่นราย ถึงมิ.ย. 58 ขู่ขายเกิน92บาทยึดโควตาคืน
รายงานข่าวแจ้งว่า การประชุมนัดแรกคณะกรรมการสลากกินแบ่งรัฐบาล ภายหลังได้ผู้อำนวยการคนใหม่วานนี้ (23 ส.ค. 57) ที่ประชุมได้มีมติตามบอร์ดสลากชุดเก่า ให้ต่อสัญญาสลากกินแบ่งรัฐบาลจำนวน 43 ล้านฉบับ กับผู้ค้าสลากรายย่อยส่วนกลาง ส่วนภูมิภาค 30,000 ราย และมูลนิธิทั้ง 95 แห่ง โดยการต่อสัญาดังกล่าวมีอายุถึง มิถุนายน 2558
โดยการต่อสัญญาครั้งนี้กองสลากจะเข้มงวดมากขึ้น ด้วยมีการตรวจคุณสมบัติของผู้ได้รับโควตาว่ามีตัวตน และนำไปขายจริงหรือไม่ หากใครไม่มั่นใจว่าจะขายสลากได้เอง ก็ไม่ควรมาทำสัญญา หรือมารับสลากไปจำหน่าย
ด้านนายสมชัย สัจจพงษ์ อธิบดีกรมศุลกากร ในฐานะประธานคณะกรรมการสลากกินแบ่งรัฐบาล เผยว่า สลากจะส่งผู้ตรวจเข้าไปสุ่มตรวจแผงค้าสลากที่ได้รับโควตา และหากพบว่ามีการขายเกินกว่าราคาเป้าหมายที่สลากตั้งไว้จะจดชื่อผู้ค้าไว้ในครั้งแรกและตักเตือนไม่ให้ขายเกินราคา หากว่าผู้ค้าดังกล่าวกระทำผิดเป็นครั้งที่ 2 กองสลากจะยึดโควตาคืนทันที
MThai News
