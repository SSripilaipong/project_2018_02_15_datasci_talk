คนร.  เผย  พลเอกประยุทธ์ จันทร์โอชา  แสดงความเป็นห่วงต่อสถานการณ์ธุรกิจของ สายการบินไทย  พร้อมเร่งให้ผู้เกี่ยวข้องหาแนวทางแแก้ปัญหา ระบุก.คลังพร้อมที่จะเข้าช่วยเหลือทางสภาพคล่อง หาก สถาบันการเงินไม่พิจารณาให้กู้
นายกุลิศ สมบัติศิริ ผู้อำนวยการสำนักงานคณะกรรมการนโยบายรัฐวิสาหกิจ (สคร.)  ในฐานะกรรมการและเลขานุการ คณะกรรมการนโยบายและกำกับดูแลรัฐวิสาหกิจ (คนร.)  เปิดเผยว่า  พลเอก ประยุทธ จันทร์โอชา นายกรัฐมนตรี และประธาน คนร.  ได้แสดงความเป็นห่วง และให้ความสำคัญต่อสถานการณ์ของ  บริษัท การบินไทย จำกัด (มหาชน) (บกท.)  เป็นอย่างมาก

โดยได้มีการให้เรียกประชุมผู้ที่เกี่ยวข้อง เพื่อหารือถึงการดำเนินการและแผนธุรกิจของ บกท. ไม่ว่าจะเป็น  พลอากาศเอก ประจิน  จั่นตอง รองหัวหน้า คสช. หัวหน้าฝ่ายเศรษฐกิจ รองประธาน คนร.   คนร. บางท่าน  ประธานกรรมการและรักษาการกรรมการผู้อำนวยการ บกท.
ซึ่งที่ประชุมมีความเห็นว่า ถึงแม้ปีนี้ การบินไทย จะประสบปัญหาขาดทุน แต่หากมีการปรับโครงสร้าง และกลยุทธ์ธุรกิจอย่างเหมาะสม ก็จะสามารถกลับมาดำเนินธุรกิจได้อย่างมีประสิทธิภาพได้
โดยการบินไทยมีเงินสดในมือเกินกว่า 46,000 ล้านบาท อีกทั้ง สามารถใช้ในการบริหารจัดการ และดำเนินธุรกิจได้อย่างเต็มประสิทธิภาพ ไม่ได้ประสบปัญหาทางสภาพคล่องเลวร้ายเหมือนกับที่เป็นข่าว
อย่างไรก็ตาม ด้วยการแข่งขันที่สูงขึ้น ที่ประชุมเห็นตรงกันว่าควรจะมีการปรับกลยุทธ์ และวางแผนยุทธศาสตร์เพื่อให้มีความสามารถแข่งขันกับสายการบินชั้นนำในระยะยาวได้

MThai News
