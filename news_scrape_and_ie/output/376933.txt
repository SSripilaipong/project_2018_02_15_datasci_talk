‘พ.อ.นที’ เผย  กสท.  ยังไม่ให้  TV ดาวเทียม ที่ถูกระงับ 12 ช่องออกอากาศ รอปรับผัง  ขอใบอนุญาตใหม่  พร้อมทำบันทึกข้อตกลง กับ  กสทช.
พ.อ.นที ศุกลรัตน์ ประธานกรรมการกิจการกระจายเสียง และกิจการโทรทัศน์ (กสท.)  กล่าวว่า วันนี้ที่ประชุม กสท. ได้รับทราบหนังสือจาก คณะรักษาความสงบแห่งชาติ (คสช.)  แจ้งเรื่องการเห็นชอบให้ สถานีโทรทัศน์ดาวเทียมที่ถูกระงับการออกอากาศ ทั้ง 12 สถานี ให้กลับมาออกอากาศตามปกติ

ทั้งนี้ ที่ประชุมได้มีมติให้ทั้ง 12 สถานี ดำเนินการ ขอรับใบอนุญาตบริการโทรทัศน์ (ไลเซ่น) ใหม่  และจัดทำ บันทึกข้อตกลงกับสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)
โดยต้องปรับผังรายการไม่ให้มีเนื้อหาที่นำไปสู่ความขัดแย้ง ก่อให้เกิดความแตกแยก หรือขัดต่อประกาศของ คสช. พร้อมกันนี้จะต้อง เปลี่ยนชื่อช่องสถานีใหม่ ด้วย โดยทั้ง 12 สถานี สามารถมาดำเนินการได้ทันที ซึ่งจะมีการประชุมบอร์ด กสท. เพื่อติดตามผลการดำเนินการอีกครั้งในสัปดาห์หน้า
ขณะที่บรรยากาศการแถลงข่าววันนี้ ได้มีผู้สื่อข่าวจากสถานีโทรทัศน์ทั้ง 12 ช่อง มาติดตามทำข่าว และซักถามข้อสงสัย เพื่อที่จะดำเนินการให้สถานีได้กลับมาออกอากาศโดยเร็วที่สุด
