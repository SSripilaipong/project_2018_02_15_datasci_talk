กสท. ออกประกาศเรียงช่องใหม่ ให้ทุกแพลตฟอร์มตรงกัน จัด 1-36 ช่องดิจิตอลทีวี ส่วน 37-60 เคเบิ้ล-ดาวเทียม  คาดใช้ประกาศนี้ ต.ค. – พ.ย. 57


พ.อ.นที ศุกลรัตน์ ประธานกรรมการกิจการกระจายเสียง และกิจการโทรทัศน์ (กสท.) กล่าวว่า ที่ประชุม กสท. มีมติให้ออกประกาศการจัดเรียงลำดับบริการโทรทัศน์ใหม่ โดยให้ยกเลิกประกาศ กสทช. เรื่องหลักเกณฑ์การจัดลำดับบริการโทรทัศน์ พ.ศ. 2556 ทั้งนี้ เนื่องจากบริษัท ทรู วิชั่นส์กรุ๊ป จำกัด ได้ยื่นฟ้องต่อศาลปกครอง ให้เพิกถอนประกาศ กสทช. 3 ฉบับ แต่ศาลปกครองกลางมีคำสั่งให้รับคำฟ้องเฉพาะประเด็นการขอให้เพิกถอนประกาศฉบับดังกล่าวเท่านั้นสำหรับเนื้อหาในร่างประกาศจัดลำดับบริการโทรทัศน์ฉบับใหม่ จะจัดเรียงช่องที่ 1-36 เป็นช่องของทีวีดิจิตอลเท่านั้น ส่วนช่อง 37-60 เป็นช่องของทีวีดาวเทียวและเคเบิ้ลทีวี ซึ่งสามารถนำช่องรายการใด ๆ ก็ได้มาออกอากาศ ซึ่งการให้ช่องทีวีดาวเทียมและเคเบิ้ลทีวี ออกอากาศในช่องดังกล่าวถือเป็นการเยียวยาให้ผู้ประกอบการ และประชาชนไม่สับสนในการรับชม
ทั้งนี้ ร่างประกาศใหม่ จะต้องผ่านการรับฟังความคิดเห็นสาธารณะก่อน คาดว่าภายในเดือน ต.ค. – พ.ย. 2557 นี้ ก็จะสามารถนำร่างประกาศฉบับใหม่มาใช้ได้
