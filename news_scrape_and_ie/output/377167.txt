เครือข่าย สถาบันเกษตรกรชาวสวนยาง  ยื่นหนังสือถึงนายกฯ ผ่านศูนย์บริการประชาชนเร่งแก้ไขปัญหา ราคายางพาราตกต่ำ
นายประทบ สุขสนาน ประธานเครือข่ายสถาบันเกษตรกรชาวสวนยาง พร้อมตัวแทน เข้ายื่นหนังสือถึง พล.อ.ประยุทธ์ จันทร์โอชา นายกรัฐมนตรี ผ่านศูนย์บริการประชาชน สำนักงานปลัดสำนักนายกรัฐมนตรี เพื่อให้ช่วยแก้ไขปัญหาราคายางพาราตกต่ำให้แก่เกษตรกร

โดย นายประทบ ได้เสนอแนวทางการแก้ไขปัญหาราคายางพาราทั้งระบบ และปล่อยให้ราคายางพาราเป็นไปตามกลไกตลาด เพราะหากมีการกำหนดราคาต่อกิโลกรัมให้รัฐบาลคงไม่เห็นชอบ เพราะถือเป็นการแทรกแซงราคา ไม่สามารถแก้ไขปัญหาระยะยาวได้
ทั้งนี้ นายประทบ กล่าวว่า การจ่ายเงินช่วยเหลือปัจจัยการผลิตที่รัฐบาลชุดก่อนเคยทำนั้น เกษตรกรรับได้ แต่การแก้ปัญหาดังกล่าวไม่ทั่วถึง เพราะในส่วนคนรับจ้างกรีดยางพาราและคนที่ไม่มีเอกสารสิทธิ์จะไม่ได้รับเงิน จึงขอให้รัฐบาลชุดใหม่มีการทบทวนและพิจารณาแนวทางการปฏิรูปยางพาราทั้งระบบ
ขณะที่เครือข่ายฯ จะไม่มีการชุมนุมปิดถนนเพราะเห็นว่าขณะนี้บ้านเมืองต้องการความสงบ แต่อาจจะมีการรวมตัวกันเพื่อแสดงพลัง แต่จะต้องดูท่าทีของรัฐบาลก่อนว่ามีการดำเนินการแก้ปัญหาเรื่องนี้อย่างไร
