กรมศุลกากร เตรียม เปิดประมูลขายทอดตลาดรถยนต์ของกลาง  จำนวน 240 คัน ในวันที่ 1 กันยายน 2557 คาดว่าจะนำรายได้เข้ารัฐไม่ต่ำกว่า 300 ล้านบาท ราคาเริ่มตั้งแต่ 2.9 หมื่นบาท ไปจนถึง 19 ล้านบาท
บริษัท สหการประมูล จำกัด (มหาชน) หรือ AUCT  ได้รับมอบหมายจากกรมศุลกากร ให้เปิดขายทอดตลาดรถยนต์ของกลางในวันจันทร์ที่ 1 กันยายน 2557 ตั้งแต่เวลา 07.30 น. เป็นต้นไป

โดยการเปิดขายทอดตลาดด้วยวิธีประมูลในครั้งนี้ มี รถของกลาง จำนวน 240 คัน ราคาเปิดประมูลต่ำสุดที่ 29,000 บาท ไปจนถึงราคาเปิดประมูลสูงสุดที่ 19 ล้านบาท ซึ่งคาดว่าจะสามารถนำรายได้เข้ารัฐได้กว่า 300 ล้านบาท
โดยผู้ที่สนใจสามารถเข้าชมรถของกลางได้ที่บริเวณ ลานจอดรถหน้าส่วนของกลาง กรมศุลกากร คลองเตย  ได้ตั้งแต่วันที่ 28 – 29 สิงหาคม 2557 ในเวลา 09.00 – 18.00 น. หรือดูรายละเอียดได้ที่  http://www.customs.go.th
ทั้งนี้การขายทอดตลาดรถของกลางครั้งนี้ จัดขึ้นเป็นครั้งที่ 2 ของปีงบประมาณ 57 โดยการเปิดขายในครั้งแรก เมื่อวันที่ 3 กรกฎาคมที่ผ่านมา มีรถของกลางกว่า 355 คัน นำรายได้เข้ารัฐมูลค่ากว่า 607 ล้านบาท

MThai News
