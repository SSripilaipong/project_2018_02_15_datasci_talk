บจ.119แห่งจ่ายเงินปันผลครึ่งปีแรก97,380ล. รวม 97,380 ล้านบาท  คาดหากครบทะลุแสนล้านบาท
บริษัทจดทะเบียน  119 แห่ง ใน ตลท. และ mai  จ่ายเงินปันผลระหว่างกาลงวดครึ่งปีแรก  รวม 97,380 ล้านบาท คาดหากครบทะลุแสนล้านบาท 
นางสาวปวีณา ศรีโพธิ์ทอง ผู้ช่วยผู้จัดการตลาดหลักทรัพย์แห่งประเทศไทย (ตลท.)
เปิดเผยว่า จากข้อมูลที่บริษัทจดทะเบียน (บจ.) รายงานต่อ ตลท. ณ วันที่ 22 ส.ค. 2557 มี บจ. ประกาศจ่ายเงินปันผลระหว่างกาลงวด 6 เดือนปี 2557 แล้ว 119 แห่ง (ไม่รวมกองทุนอสังหาริมทรัพย์) แบ่งออกเป็น บจ. ใน SET จำนวน 100 แห่ง มูลค่าจ่ายปันผล 96,852 ล้านบาท



และบริษัทจดทะเบียนใน mai จำนวน 19 แห่ง มูลค่าการจ่ายปันผล 528 ล้านบาท โดยคิดเป็นอัตราการจ่ายเงินปันผล (payout ratio) 63.68% ซึ่งใกล้เคียงกับงวดหกเดือนปีที่แล้ว
ทั้งนี้ มูลค่าการจ่ายเงินปันผลระหว่างกาลที่ประกาศออกมาแล้วในปีนี้ มีมูลค่าสูงกว่าช่วงเวลาเดียวกันของปีก่อนหน้าคาดว่าเมื่อประกาศครบในช่วงเดือนกันยายน จะมีแนวโน้มทำสถิติสูงสุดเป็นประวัติการณ์อีกครั้งเมื่อเทียบกับปีที่แล้วที่อยู่ในระดับ 130,000 ล้านบาท เนื่องจาก บจ. ที่มีกำไรสุทธิและมีประวัติการจ่ายปันผลระหว่างกาลเป็นประจำทุกปีอีกจำนวนหนึ่งที่ยังไม่ได้มีการประกาศจ่ายปันผลออกมาโดยมูลค่าการจ่ายเงินปันผลระหว่างกาลในรอบนี้ มีสัดส่วนหลักมาจากกลุ่มธุรกิจที่มีผลการดำเนินงานที่โดดเด่นในช่วงครึ่งปีแรก รวมถึง บจ. ที่มีนโยบายการจ่ายเงินปันผลจากกำไรสุทธิในอัตราที่สูง
