ผลวิจัยเกี่ยวกับการใช้สื่อสังคมออนไลน์ ซึ่งพบว่าคนไทยใช้เวลาบนเฟซบุ๊ก มากขึ้นและมากถึงร้อยละ 68  ค้นหาข้อมูลสินค้าบนเฟซบุ๊ก



‘ทีเอ็นเอส’ (Taylor Nelson Sofres:TNS) บริษัทวิจัยการตลาด เปิดเผยผลวิจัย พฤติกรรมการใช้ สื่อโซเชียลมีเดีย ‘เฟซบุ๊ก’ ในประเทศไทย พบว่า คนไทยใช้เวลาบนเฟซบุ๊กมากยิ่งขึ้น โดยเข้าใช้งานจากสถานที่ต่างๆ หลากหลายขึ้นรวมถึงมีการใช้งานระหว่างทำกิจกรรมต่างๆ ตลอดทั้งวันเพิ่มมากขึ้นด้วย
ทั้งนี้คนไทยมักใช้เวลาบนสื่อเฟซบุ๊กสูงกว่าเวลาในการบริโภคสื่ออื่นๆ ทั้งสื่อดิจิตอล นิตยสาร และโทรทัศน์ผลสำรวจ ยังพบด้วยว่า คนไทยส่วนใหญ่ถึงร้อยละ 96 ที่ร่วมตอบแบบสำรวจใช้เฟซบุ๊กมากกว่าสื่อออนไลน์อื่นๆ ผู้ร่วมตอบแบบสำรวจยืนยันว่า พวกเขารู้สึกชอบที่จะติดต่อเพื่อนหรือคนรู้จักผ่านเฟซบุ๊กมากกว่าการสื่อสารผ่านสื่อรูปแบบเดิมๆ และใช้เวลากับเฟซบุ๊กโดยเฉลี่ยเป็นเวลา 2 ชั่วโมง 35 นาทีต่อวัน
นอกจากนี้ร้อยละ 68 ของคนไทย จะพบเห็นหรือค้นหาข้อมูลสินค้าบนเฟซบุ๊ก โดยมีร้อยละ 28 ได้รับคำแนะนำเกี่ยวกับสินค้าบนเฟซบุ๊กก่อนการตัดสินใจซื้อผลสำรวจยังแสดงให้เห็นว่าร้อยละ 57 ของคนไทยผู้ใช้เฟซบุ๊ก ค้นพบหรือรู้จักเกี่ยวกับสินค้า แบรนด์ หรือบริการต่างๆ เป็นครั้งแรกผ่านทาง เฟซบุ๊ก
ขณะเดียวกัน กว่าร้อยละ 71 รับชมวิดีโอบน เฟซบุ๊ก และร้อยละ 56 ใช้เฟซบุ๊ก โพสต์วิดีโอหรือลิงค์ของวิดีโอ อีกด้วย
นายแอร์โรว์ กัว หัวหน้ากลุ่มธุรกิจ SMBs กลุ่มประเทศจีน (จีน ไต้หวัน ฮ่องกง) และเอเชียตะวันออกเฉียงใต้ กล่าวถึงผลสำรวจว่า การเข้าถึงการใช้งานโทรศัพท์มือถือกว่า 134% และจำนวนผู้ใช้งานเฟซบุ๊ก ในประเทศไทยมากถึง 27 ล้านคนต่อเดือน  ประเทศไทยจึงเป็นตลาดสำคัญที่เต็มไปด้วยโอกาสสำหรับธุรกิจที่ต้องการเพิ่มการเข้าถึงกลุ่มเป้าหมายบนเฟซบุ๊ก
นอกจากนี้คนไทยมีปฏิสัมพันธ์บนเฟซบุ๊กอย่างมากโดยเฉพาะอย่างยิ่งระหว่างการเดินทาง และยินดีที่ได้ค้นพบเรื่องราวสิ่งใหม่ๆ เป็นครั้งแรกบนเฟซบุ๊ก เช่น ภาพยนตร์และสินค้าต่างๆทั้งนี้ข้อมูลเชิงลึกนี้จึงเป็นส่วนสำคัญสำหรับการวางกลยุทธ์การตลาดสำหรับธุรกิจเอสเอ็มอี

ที่มา
VoiceTV
ภาพข่าว
www.daydayday.net
