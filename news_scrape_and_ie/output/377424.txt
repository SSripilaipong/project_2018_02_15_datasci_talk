กสทช.  เตรียมแจ้งให้ ดีแทค ชำระค่าปรับ 62.64 ล้านบาท หลัง ศาลปกครองสูงสุด ตัดสิน กรณีไม่จัดเก็บ ข้อมูลผู้ใช้บริการมือถือระบบเติมเงิน
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  เปิดเผยว่า สำนักงาน กสทช. เตรียมส่งหนังสือแจ้งให้  บริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือ ดีแทค  ชำระค่าปรับทางปกครองจำนวน 62.64 ล้านบาท

กรณีที่ฝ่าฝืน คำสั่งทางปกครอง  ไม่ดำเนินการ จัดเก็บข้อมูลและรายละเอียดเกี่ยวกับผู้ใช้บริการโทรศัพท์เคลื่อนที่ประเภทเก็บเงินล่วงหน้า หรือ พรีเพด  ให้ถูกต้องครบถ้วน ภายหลังจากวานนี้ (26 ส.ค. 2557)
ศาลปกครองสูงสุดได้มีคำพิพากษา กลับคำสั่งของศาลชั้นต้นเป็นให้ยกคำขอของผู้ฟ้องคดี หรือ ดีแทค ในคดีพิพาทเกี่ยวกับการที่หน่วยงานทางปกครอง หรือเจ้าหน้าที่ของรัฐออกคำสั่งโดยไม่ชอบด้วยกฎหมาย ซึ่งดีแทคได้ร้องอุทธรณ์คำสั่งทุเลาการบังคับตามคำสั่งทางปกครอง
สำหรับค่าปรับทางปกครองจำนวน 62.64 ล้านบาทดังกล่าว เป็นค่าปรับทางปกครองที่เลขาธิการ กสทช. ได้กำหนดมาตรการบังคับทางปกครองให้ดีแทคชำระค่าปรับทางปกครองในอัตราวันละ 80,000 บาท ตั้งแต่วันที่ 6 ก.ค. 2555 จนถึงวันที่ 27 ส.ค. 2557
ทั้งนี้ เงินค่าปรับที่ได้รับทั้งหมดถือเป็นรายได้ของแผ่นดิน ซึ่งสำนักงาน กสทช. จะนำส่งเข้า กองทุนวิจัยและพัฒนากิจกรกระจายเสียง กิจการโทรทัศน์ และกิจการโทรคมนาคม เพื่อประโยชน์สาธารณะ หรือ กทปส.  ต่อไป
