กระทรวงพาณิชย์  เผย ส่งออก ก.ค.ลบ 0.85% ขณะ 7 เดือนร่วง 0.42% ขอดูตัวเลข ส.ค.ก่อนทบทวนเป้าทั้งปี
นางดวงกมล เจียมบุตร รองอธิบดีกรมส่งเสริมการค้าระหว่างประเทศ  เปิดเผยภาพรวม การส่งออกของไทย  ในเดือนกรกฎาคม 2557 พบว่า มีมูลค่า 18,896 ล้านเหรียญสหรัฐ กลับมาติดลบ ร้อยละ 0.85 เมื่อเทียบกับช่วงเดียวกันของปีก่อน จากเดือนที่ผ่านมา สูงขึ้น ร้อยละ 3.9

เนื่องจาก เศรษฐกิจในสหรัฐฯ  ที่มีแนวโน้มฟื้นตัว ทำให้เกิดความกังวลต่อสัญญาณ การขึ้นดอกเบี้ย  ทำให้ความต้องการลงทุนทองคำในตลาดโลกลดลง และ เศรษฐกิจจีน ที่ชะลอตัวลง ทำให้จีนมีความต้องการใช้น้ำมันลดลง
โดยการส่งออกในระยะ 7 เดือนของปีนี้ มีมูลค่า 131,600 ล้านเหรียญสหรัฐ ยังติดลบ ร้อยละ 0.42
อย่างไรก็ตาม ยังมั่นใจว่า การส่งออกของไทยในช่วงครึ่งปีหลังยังมีสัญญาณการฟื้นตัวตามฤดูกาลที่ประเทศคู่ค้าจะมีการนำเข้าสินค้ามากขึ้น โดยเฉพาะตั้งแต่เดือนสิงหาคม – พฤศจิกายน
แต่ยังคงต้องติดตาม สถานการณ์การฟื้นตัวของเศรษฐกิจโลก  ทั้งนี้ หากการส่งออกในเดือนที่เหลือจากนี้ ส่งออกได้เดือนละ 20,980 ล้านเหรีญสหรัฐ ภาพรวมการส่งออกทั้งปีจะขยายตัวได้ตามเป้าหมายที่ ร้อยละ 3.5
แต่หากแต่ละเดือนมีมูลค่าการส่งออก 20,027 ล้านเหรียญสหรัฐ จะขยายตัวเพียงร้อยละ 1.9 แต่หากลดลงเพียงเดือนละ 20,000 ล้านเหรียญสหรัฐ จะขยายตัวได้เพียง ร้อยละ 1.4 แต่ขอดูตัวเลขการส่งออกในเดือนสิงหาคมนี้ ก่อนทบทวนตัวเลขการส่งออกทั้งปีอีกครั้ง
