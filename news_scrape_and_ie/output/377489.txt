สำนักงานสลากกินแบ่งรัฐบาล เดินหน้าแก้ปัญหา สลากเกินราคา  16 ก.ย. งวดแรก ล่าสุดเรียก ผู้ค้าโควตา  43 ล้านฉบับมาแสดงตัว ก่อนให้รับสลากตั้งแต่ 1-8 ก.ย.นี้ พร้อมเปิดชื่อผู้ค้ารายใหม่ในวันเดียวกัน ส่วนผู้ค้ารายใดไม่มารายงานตัวมีสิทธิถูกตัดโควตา
นายสมชัย สัจจพงษ์ อธิบดีกรมศุลกากร ในฐานะประธานคณะกรรมการสำนักงานสลากกินแบ่งรัฐบาล  เปิดเผยว่าการออกสลากงวดประจำวันที่ 16 กันยายน 2557 สำนักงานสลากฯ ขอให้ ตัวแทนจำหน่ายสลากฯ  ที่ได้โควต้าจำหน่ายสลาก 43 ล้าน จะต้องมาแสดงตัวด้วยตัวเอง

โดยการรายงานตัว เพื่อแจ้งชื่อและทำบัตรผู้แทนจำหน่าย ทั้งในกรุงเทพฯ และต่างจังหวัด หลังจากนั้นต้องส่งแผนกระจายสลาก และสามารถรับสลากเพื่อนำไปจำหน่ายได้ตั้งแต่วันที่ 1-8 กันยายน หากมารับช้าระยะเวลาจำหน่ายจะน้อยลง
อย่างไรก็ตาม ตัวแทนจำหน่ายจะต้องนำเอกสารหลักฐานบัตรจำหน่ายสลากฯ มาให้ครบถ้วน หากตัวแทนจำหน่ายสลากฯ ไม่สามารถเดินทางได้ด้วยตัวเอง สามารถมอบอำนาจให้ญาติมาแทนได้ แต่หากไม่มาตามกำหนด โดยไม่มีเหตุอันควร ในเวลาที่กำหนด สำนักงานสลากฯจะไม่ผ่อนผันให้ และมีโอกาสที่จะถูกตัดโควต้า
มาตรการดังกล่าว ถือเป็นหนึ่งใน มาตรการแก้ไขปัญหาสลากฯ เกินราคา  เนื่องจากตัวแทนจำหน่ายสลากฯ จะมีระยะเวลาที่รับสลากฯไปจำหน่ายน้อยลง ทำให้ต้องเร่งระบายสลากฯ เร็วขึ้น จากเดิมที่แต่ละงวด จะสามารถรับสลากฯงวดใหม่ หลังออกรางวัล 3 วัน

MThai News
