ร.ฟ.ท. อนุมัติออกหนังสือค้ำประกันผ่านธนาคารธนชาต จัดซื้อหัว รถจักรดีเซลไฟฟ้า 20 คัน  วงเงิน 3,300 ล้านบาท คาด 2 คันแรก จะส่งมอบภายใน ต.ค.นี้
นายออมสิน ชีวะพฤกษ์ ประธานคณะกรรมการ การรถไฟแห่งประเทศไทย หรือ ร.ฟ.ท. เปิดเผยว่า ภายหลังการประชุมคณะกรรมการฯ ว่าที่ประชุมได้มีมติอนุมัติออกหนังสือค้ำประกันระหว่างประเทศ หรือ แอลซี ผ่านทางธนาคารธนชาต ในการจัดซื้อหัวรถจักรดีเซลไฟฟ้าขนาด 20 ตันต่อเพลา จำนวน 20 คัน พร้อมอะไหล่มูลค่า 3,300 ล้านบาท กับบริษัทผู้ผลิตจากจีน

ซึ่ง 2 คันแรก จะส่งมอบภายในเดือนตุลาคม 2557 นี้ นอกจากนี้ ยังได้อนุมัติเห็นชอบให้ซื้อหัวรถจักรน้ำหนักกดเพลา 16 ตันต่อเพลา จำนวน 30 คัน พร้อมอะไหล่วงเงิน 3,360 ล้านบาท แทนการซ่อมบูรณะรถจักรดีเซลรถไฟฟ้าอัสตอม 56 คัน โดยจะนำเสนอ คณะกรรมการติดตามและตรวจสอบการใช้จ่ายงบประมาณภาครัฐ หรือ คตร. และคณะรัฐมนตรี หรือ ครม.ชุดใหม่ ให้พิจารณาอนุมัติในการเปิดประมูล
ขณะเดียวกัน ที่ประชุมรับทราบการแก้ไขเปลี่ยนแปลงการสั่งซื้ออะไหล่ซ่อมรถไฟฟ้าแอร์พอร์ตลิงค์ จำนวน 4 รายการ จากทั้งหมด 492 รายการ เนื่องจากตัวเลขกำกับรายการอะไหล่ผิด รวมถึงได้อนุมัติให้เสนอของบประมาณการติดตั้งโครงข่ายโทรคมนาคม จำนวน 2,200 ล้านบาท ซึ่งจะเสนอให้ กระทรวงคมนาคม และ ครม. เห็นชอบ ต่อไป
