คลัง เผย ศก.ไทยเดือน ก.ค. มีสัญญาณปรับตัวดีขึ้น หลัง การใช้จ่ายภาคเอกชน -รัฐบาล เร่งตัวดีขึ้น
นายเอกนิติ นิติทัณฑ์ประภาศ รองผู้อำนวยการสำนักงานเศรษฐกิจการคลังในฐานะโฆษกสำนักงานเศรษฐกิจการคลัง  เปิดเผยว่า  เศรษฐกิจการคลังของไทย ในเดือนกรกฎาคม 2557 ปรับตัวดีขึ้นจากเดือนก่อนหน้า

การบริโภค และการลงทุนภาคเอกชนปรับตัวดีขึ้นอย่างต่อเนื่อง จาก ความเชื่อมั่นของผู้บริโภค และ ภาคอุตสาหกรรม  โดย ดัชนีความเชื่อมั่นผู้บริโภค เกี่ยวกับภาวะเศรษฐกิจโดยรวมได้ปรับตัวดีขึ้นมาอยู่ที่ระดับ 68.5 ดีขึ้นต่อเนื่อง 3 เดือนติดต่อกัน และสูงสุดในรอบ 11 เดือน
ด้าน การลงทุนภาคเอกชน ดีขึ้นจากเดือนก่อนหน้า โดยเฉพาะหมวดเครื่องมือ เครื่องจักร ในขณะที่ การใช้จ่ายภาครัฐ มีอัตราเร่งขึ้น ซึ่งรัฐบาลสามารถเบิกจ่ายงบประมาณรวมได้จำนวน 200.2 พันล้านบาท ขยายตัวร้อยละ 17.0 ต่อปี เร่งขึ้นจากเดือนก่อนหน้าที่หดตัวร้อยละ -1.1 ต่อปี
สะท้อนให้เห็นถึงการมีส่วนสนับสนุนการขยายตัวทางเศรษฐกิจของภาครัฐภายหลังจากที่ คณะรักษาความสงบแห่งชาติ (คสช.)  เข้ามาบริหารประเทศ

MThai News
