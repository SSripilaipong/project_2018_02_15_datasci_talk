พูดถึงเรื่อง “ทีวีดิจิตอล” กับการเปลี่ยนแปลงครั้งใหญ่ในวงการโทรทัศน์ของไทย ทำให้ผู้ชมมีตัวเลือกในการรับชมเพิ่มมากขึ้น เรียกได้ว่ามีช่องผุดพร้อมกันมโหฬาร ซึ่งหลังจากที่แห่ประมูลมาจาก กสทช.เป็นเงินนับพันล้าน ทุกช่องต่างตื่นตัวในการนำเสนอรายการดึงดูดผู้ชม หลายคนจับตาว่ากระแสของทีวีดิจิตอลจะไปในทิศทางใด

หลังจากที่ดิจิตอลทีวีออกอากาศอย่างเป็นทางการมาตั้งแต่ปลายเดือนพฤษภาคมที่ผ่านมา ดูเหมือนว่า กสทช.ก็ยังไม่พร้อมในหลายๆ เรื่อง ทั้งคูปองที่ยังไม่มีความชัดเจนเสียที ว่าจะมีการแจกเมื่อไหร่ ราคาเท่าไร โดยในตอนแรกจะแจกคูปองในราคา 1,000 บาท แต่มีการถกเถียงกันอยู่นาน
จนเรื่องคูปองต้องเลื่อนแล้วเลื่อนอีก คนดูก็ยังไม่กล้าซื้อกล่องรับสัญญาณ จนกระทั่งล่าสุด กสทช. ที่มีมติด้วยเสียงเอกฉันท์ 10:0 ให้คูปองมีมูลค่า 690 บาทใช้สำหรับแลกซื้อทีวีและกล่องแปลงสัญญาณทีวีดิจิตอล
นี่เป็นเพียงจุดเริ่มต้นของทีวีดิจิตอล ที่มีช่องทางพร้อมรอให้ออกอากาศ สิ่งที่สำคัญคือต้อง ผลิตป้อนคอนเทนต์ดึงดูดผู้ชม โดยการเข้ามาของทีวีดิจิตอล ส่งผลกระทบทำให้เกิดปัญหาการขาดแคลนบุคลากรทั้งเบื้องหน้าและเบื้องหลัง อีกทั้งคนผลิตรายการคุณภาพยังไม่ได้เยอะพอ มีเพียงไม่กี่ช่องที่กำลังไปได้ดี ส่วนบางช่องยังแทงกั๊กไม่ได้งัดไม้เด็ดมาสู้ช่วงชิงฐานคนดู
หลังจากทดลองออกอากาศ ทุกสายตาจะจับจ้องไปที่เรตติ้งของช่องเหล่านี้ว่าเป็นอย่างไรบ้าง ผลการสำรวจเรตติ้งล่าสุดโดย เอจีบี เนลสัน รีเสิร์ช เกี่ยวกับความนิยมการรับชมทวีในประเทศไทย ในช่วงที่ช่องฟรีทีวีเดิมยังออกอากาศในระบบอนาล็อก ควบกับระบบดิจิตอล ปรากฎว่า มีผู้ชมรับชมทีวีดิจิตอลมากขึ้น 12%
ขณะนี้ทีวีดิจิตอลบางช่องได้รับความ นิยมแซงช่องอนาล็อกแล้ว ซึ่งใน 10 อันดับแรก มีช่องดิจิตอลติดอันดับถึง 4 ช่องคือ เวิร์คพอยท์อันดับ 4  ช่อง 8 อันดับ 6  ช่องโมโน 29 อันดับ 9 และช่องทรูโฟร์ยู อันดับ 10 ช่องเหล่านี้เริ่มติดตลาด และเป็นที่พูดถึงกันแล้ว รวมไปถึงช่อง Nation TV ไทยรัฐทีวี ก็เป็นที่รู้จักของคนทั่วไปมากยิ่งขึ้น ตรงกันข้าม เรตติ้งทีวีอนาล็อคเดิมก็ตกลงไปบ้าง เพราะคนดูมีทางเลือกใหม่
ที่น่าสนใจคือ จำนวนผู้ชมน่าจะเพิ่มขึ้นอีกมาก หลังจากที่ได้มีการเริ่มแจกคูปอง ทำให้ทีวีดิจิตอลทั้ง 24 ช่องมีโอกาสช่วงชิงเม็ดเงินได้มากขึ้น จากโฆษณาก้อนใหญ่ โดยปัจจุบันผู้นำฟรีทีวีอนาล็อก ช่อง3 และช่อง 7 ครอง ส่วนแบ่งโฆษณา 70%
เส้นทางทีวิดิจิตอลยังอีกยาวไกล ที่ต้องพิสูจน์ว่าสถานีใดจะสามารถรักษาตัวได้ตลอดรอดฝั่ง แน่นอนว่า เมื่อมีการแข่งขัน ก็ย่อมมีการพัฒนา การจะหาสปอนเซอร์เข้ารายการก็ต้องมีจุดเด่นอยู่พอสมควร ในทางกลับกัน เมื่อช่องเหล่านี้มีการพูดถึง ติดตลาดก็นับเป็นโอกาสทองของคนซื้อสื่อโฆษณา ที่หันมามองช่องทีวีใหม่ๆ มีทางเลือกและเวลาให้ลงโฆษณาได้มากขึ้น
ทีวีดิจิตอล อย่างไรก็ต้องเดินต่อไปท่ามกลางการแข่งขัน ซึ่งเป็นเรื่องที่ดีที่มีการแข่งขันในเชิงธุรกิจ คนที่ได้ประโยชน์ก็คือคนดู การจะประเมินว่าช่องไหนกำลังจะเจ๊ง ยังคงเป็นการประเมินที่เร็วไป เพราะการลงทุนใหญ่ กว่าจะคืนทุนก็ต้องมาดูหลังจากผ่านไปอย่างน้อย 5 ปี แล้วค่อยมาดูอีกที ช่องไหนรุ่ง ช่องไหนร่วง
MThai News
