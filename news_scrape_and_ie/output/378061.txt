นายกสมาคม “ ธุรกิจแฟรนไชส์ ”  วอนรัฐบาลใหม่ท่านประยุทธ์ ออกกฎหมายแฟรนไชส์เพื่อขยายโอกาสสู่ตลาด  AEC



นายสวาสดิ์ มิตรอารี   นายกสมาคมแฟรนไชส์ และ ไลเซนส์  เปิดเผยในโอกาสร่วมงาน “4ทศวรรษแฟรนไชส์ไทย” ที่กรมพัฒนาธุรกิจการค้า ว่า ผู้ประกอบการต้องการให้รัฐบาลภายใต้การนำของ พล อ. ประยุทธ์ จันทร์โอชา   นายกรัฐมนตรี  เร่งออก กฎหมายแฟรนไชส์
ล่าสุดได้เข้าสู่การพิจารณาของคณะกรรมาธิการของรัฐสภาในรัฐบาลชุดก่อนแล้ว แต่เมื่อมีการเปลี่ยนแปลงทางการเมืองทำให้กฎหมายดังกล่าวต้องตกไป โดยกฎหมายฉบับนี้จะมีส่วนสำคัญ ในการดูแลไม่ให้ธุรกิจแฟรนไชส์ปลอม หรือแฟรนไชส์ที่ไม่ได้มาตรฐานเข้าสู่ระบบ
ทั้งนี้การบังคับใช้ควรให้มีก่อนที่ไทยจะเข้าเป็นประชาคมเศรษฐกิจอาเซียน( AEC )ในเดือนธ.ค.2558 เพราะประเมินว่าจะมีชาวต่างชาติใช้รูปแบบธุรกิจแฟรนไชส์ เข้ามาหลอกลวงคนไทยในรูปแบบการนำเงินไปลงทุน แต่ไม่มีการประกอบธุรกิจจริง ซึ่งการมีข้อกฎหมายเฉพาะดูแลธุรกิจแฟรนไชส์จะทำให้ปัญหาดังกล่าวลดลงได้
นอกจากนี้  กฎหมายแฟรนไชส์ จะสามารถดูแล ทั้งผู้ประกอบการแฟรนไชส์ซอร์( เจ้าของแบรนด์ ) และแฟรนไชส์ซี ( ผู้ซื้อ )ให้สามารถประกอบธุรกิจร่วมกันได้ หลังจากที่ปัจจุบันยังพบปัญหาแฟรนไชส์ซีถูกทอดทิ้ง หรือฝ่ายใดฝ่ายหนึ่งไม่ปฏิบัติตามสัญญาที่ตกลงกันไว้
ธุรกิจแฟรนไชส์ปี 2557 มีอัตราขยายตัวลดเนื่องจากปัญหาเศรษฐกิจชะลอตัว แม้ผู้ประกอบการจะไม่ได้รับผลกระทบจนต้องปิดกิจการ แต่ก็พบว่ามีผู้ซื้อแฟรนไชส์บางรายต้องปิดกิจการไปบ้าง ทั้งนี้ คาดว่าปี 2558 ธุรกิจแฟรนไชส์จะกลับมาขยายตัวได้
“ตอนนี้ธุรกิจแฟรนไชส์ถือว่ามีอัตราขยายตัวที่ดีและเร็ว เพราะเป็นรูปแบบธุรกิจที่มีระบบและสามารถเข้าถึงแหล่งเงินทุนได้ง่าย ธุรกิจแฟรนไชส์จำนวน 1,500 ราย มีมูลค่าการค้ารวม 4-5 หมื่นล้านบาทต่อปี แต่มีแฟรนไชส์เพียง 20% ที่สามารถออกไปลงทุนในต่างประเทศโดยเฉพาะอาเซียนได้” นายสวาสดิ์ กล่าว
นางสาวผ่องพรรณ เจียรวิริยะพันธ์ อธิบดีกรมพัฒนาธุรกิจการค้า กล่าวว่า กรมได้เตรียมแผนพัฒนาธุรกิจแฟรนไชส์ไว้ 3 ขั้นตอน เพื่อผลักดันให้ออกไปลงทุนในอาเซียน ประกอบด้วยขั้นที่ 1 การสร้างองค์ความรู้และเสริมสร้างศักยภาพการบริหารจัดการธุรกิจ ขั้นที่ 2 การยกระดับธุรกิจสู่เกณฑ์มาตรฐานคุณภาพธุรกิจและมาตรฐานสากล และขั้นที่ 3 การสร้างโอกาสทางการตลาดและเชื่อมโยงเครือข่ายธุรกิจสู่สากล
“ปัจจุบันมีอยู่ในระบบ 1,514 ราย ประกอบด้วยนิติบุคคล 1,204 ราย และบุคคลธรรมดา 310 รายมีอัตราขยายตัวแต่ละปี 15-20% ซึ่งแฟรนไชส์สามารถนำไปใช้ต่อยอดธุรกิจอื่นๆได้อีก เช่น อาหาร สปา ดูแลผู้สูงอายุ ท่องเที่ยว”นางสาวผ่องพรรณ กล่าว

MThai News
