สรรพสามิต เตรียมชง รมว.คลังใหม่ แก้กฎหมายให้ “ บารากู่-บุหรี่ไฟฟ้า ” เข้ามาอยู่ในพ.ร.บ.ยาสูบ พร้อมหาแนวทางในการจัดภาษี
รายงานข่าวจากกระทรวงการคลัง ระบุว่า  กรมสรรพสามิต  เตรียมเสนอแก้ไขกฎหมาย  พ.ร.บ.ยาสูบ  พ.ศ.2509 ให้รมว.คลังคนใหม่พิจารณา เพื่อกำหนดให้บารากู่และบุหรี่ไฟฟ้า เข้ามาอยู่ในข้อกฎหมาย พ.ร.บ.ยาสูบ เนื่องจากที่ผ่านมาทั้ง 2 ส่วนไม่มีข้อกำหนดที่ชัดเจน ทำให้กรมไม่สามารถคุมได้ตั้งแต่ต้นทาง โดยเฉพาะสินค้าดังกล่าวจะมีโทษที่ส่งผลกระทบต่อสุขภาพมากกว่าบุหรี่ทั่วไปถึง 6 เท่า
ทั้งนี้การแก้ไขกฎหมาย จะระบุและจัดแยกประเภทของบารากู่และบุหรี่ไฟฟ้า ถึงสัดส่วน ปริมาณ และการครอบครอง รวมถึงบทลงโทษให้มีความชัดเจนมากขึ้น ส่วนการพิจารณา จัดเก็บภาษี นั้น ขึ้นอยู่กับดุลพินิจของรมว.คลังคนใหม่ ว่าจะให้สินค้าดังกล่าวเข้ามาอยู่ในการจัดเก็บหรือไม่ เนื่องจากที่ผ่านมากรมสรรพสามิตไม่ได้จัดเก็บภาษี แต่จะเป็นการเข้าไปตรวจจับตามสถานบันเทิง เพราะเป็นสินค้าที่ผิดกฎหมาย
ที่ผ่านมาสินค้าประเภท บารากู่  และบุหรี่ไฟฟ้า ลักลอบเข้ามาเป็นจำนวนมาก และเป็นไปอย่างแพร่หลายตามแหล่งสถานบันเทิง และหมู่วัยรุ่น แต่ไม่อยู่ในข่ายของพ.ร.บ.ยาสูบ เป็นเพียงการกระทำผิดกฎหมายการนำเข้าของกรมศุลกากรเท่านั้น และที่ผ่านมากรมให้เจ้าหน้าที่เข้าไปตรวจสอบสถานบันเทิงสามารถใช้ข้อกฎหมายจากใบอนุญาตประกอบสถานบันเทิงเท่านั้น
MThai News
…………………………………………………………………………………………………….

