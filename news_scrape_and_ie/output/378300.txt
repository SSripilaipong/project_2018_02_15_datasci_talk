กระทรวงพลังงาน มีแผนที่จะ ปรับขึ้นราคาขายก๊าซ LPG   ภาคขนส่ง  1.25 บาทต่อกิโลกรัม เพื่อแก้ปัญหาลักลอบนำก๊าซภาคขนส่งมาใช้ใน ภาคครัวเรือน  เพราะราคาถูกกว่า พร้อมตั้งเป้าขยับราคาขึ้นเป็น 24.82 ต่อกิโลกรัม
แหล่งข่าวจากกระทรวงพลังงานเปิดเผยว่า หลังจาก คณะรักษาความสงบแห่งชาติ หรือ คสช.  ได้มีการ ปรับโครงสร้างภาษีสรรพสามิตน้ำมัน  คาดว่ามีโอกาสที่จะ ปรับโครงสร้างราคาก๊าซหุงต้ม LPG  ด้วย

โดยในเบื้องต้นคาดว่าจะมีการปรับขึ้นราคาขายก๊าซ LPG ภาคขนส่ง 1.25 บาทต่อกิโลกรัม จากเดิม 21.38 บาทต่อกิโลกรัมมาอยู่ที่ 22.63 บาทต่อกิโลกรัม เพื่อให้เท่ากันกับราคาก๊าซ LPG ภาคครัวเรือน
และส่วนหนึ่งเพื่อแก้ปัญหาการลักลอบนำก๊าซ LPG ภาคขนส่งไปใช้ในภาคครัวเรือน เพราะมีราคาถูกกว่า เช่น การนำถังก๊าซหุงต้มภาคครัวเรือนไปเติมก๊าซ LPG ในสถานีบริการเพื่อภาคขนส่งเป็นต้น
ในขณะเดียวกันยังมีแผนที่จะปรับขึ้นราคาก๊าซ LPG ทั้งสองส่วนมาอยู่ที่ 24.82 บาทต่อกิโลกรัม เพื่อให้สะท้อนกับราคาต้นทุน หน้าโรงแยกก๊าซ LPG

MThai News
