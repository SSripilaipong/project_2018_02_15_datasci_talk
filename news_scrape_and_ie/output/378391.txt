สรท.วอนรัฐ-กระทรวงพาณิชย์ เร่งช่วย  SME  หลังขาดสภาพคล่อง ขณะ ส.อ.ท. จี้ เบิกจ่ายงบให้ได้ 30% ช่วง ต.ค-ธ.ค. นี้
นายไพบูลย์ พลสุวรรณา  ที่ปรึกษาสภาผู้ส่งสินค้าทางเรือแห่งประเทศไทย สรท. (สภาผู้ส่งออกฯ) เปิดเผยว่า รัฐบาลและคณะรัฐมนตรีชุดใหม่ โดยเฉพาะทางกระทรวงพาณิชย์ ควรเร่งใส่ใจผู้ประกอบการขนาดกลางและขนาดย่อม (SMEs) ทั้งระบบ ที่ขณะนี้อยู่ในสภาวะขาดสภาพคล่อง ไม่เข้าใจถึงมาตรฐานการผลิต

โดยหวังว่าจะมีการเน้นการส่งเสริมให้สามารถส่งออก และสามารถแข่งขันได้ โดยเฉพาะในบริเวณการค้าชายแดน ซึ่งทั้งหมดขึ้นอยู่กับการดำเนินงานของกระทรวงพาณิชย์ นอกจากนี้ ต้องการให้กระทรวงพาณิชย์เร่งรัดแก้ไขปัญหาการผูกขาดสินค้า เพื่อให้เกิดความเป็นธรรม เหมาะสมแก่ภาคการผลิต และผู้บริโภค
ด้าน นายวัลลภ วิตนากร รองประธานสภาผู้ส่งออกฯ กล่าวว่า สำหรับงบประมาณ 2558 และแผนการลงทุนโครงสร้างพื้นฐาน 2.4 ล้านล้านบาท ทางรัฐบาลควรดำเนินการที่ชัดเจน เร่งรัดให้เป็นรูปธรรม โดยควรเบิกจ่ายงบให้ได้ประมาณร้อยละ 30 ในช่วงเดือนตุลาคม-ธันวาคม 2557 เพื่อให้เกิดการลงทุนและเรียกความเชื่อมั่นจากต่างประเทศ รวมถึงเน้นเรื่องการต่อต้านการทุจริตคอร์รัปชั่น ซึ่งเอกชนไม่มีความเป็นห่วง หากมีการตรวจสอบภายใต้ความโปร่งใส เป็นธรรม
