ปลัด กระทรวงเกษตรฯ  ชี้ ราคายางพารา ถึงจุดต่ำสุดแล้ว มองขึ้นแตะ 90-100 บาท/กก.ยาก โวผู้ค้าจีนสนใจซื้อยางในสต๊อกรัฐบาล
นายชวลิต ชูขจร ปลัดกระทรวงเกษตรและสหกรณ์ เปิดเผยผ่านรายการ ไอ.เอ็น.เอ็น.โฟกัสเศรษฐกิจ ว่า ราคายางพาราในปัจจุบัน เชื่อว่าผ่านจุดต่ำสุดแล้วโดยเคลื่อนไหวอยู่ที่ 60 บาทต่อกิโลกรัม




ส่วนจะสามารถปรับขึ้นได้ถึง 90-100 บาทต่อกิโลกรัม เหมือนช่วงที่ผ่านมาได้หรือไม่นั้น ส่วนตัวมองว่าเป็นไปได้ยาก เนื่องจากราคาถูกกำหนดด้วยตลาดโลก
อีกทั้งการระบายยางที่มีอยู่ในสต๊อกของรัฐบาลในช่วงนี้ถือว่าเหมาะสม เพราะภาคใต้ตอนนี้ฝนตกชุก เกษตรกรไม่สามารถกรีดยางได้ ความต้องการยางพาราในตลาดเพิ่มมากขึ้น โดยผู้ค้าจากประเทศจีน ได้ติดต่อซื้อยางพาราในสต๊อก
ซึ่งให้ราคาดี แต่ก็ยังเชื่อว่าน่าจะสามารถปรับขึ้นได้มากกว่านี้ พร้อมทั้งเชื่อว่า ราคายางพาราน่าจะกลับสู่ภาวะสมดุลได้ในเร็ว ๆ นี้
อย่างไรก็ตาม ภายหลังจากการโปรดเกล้าฯ คณะรัฐมนตรีชุดใหม่เมื่อวานนี้ ตนเองเตรียมข้อมูลที่จะเสนอให้ นายปีติพงศ์ พึ่งบุญ ณ อยุธยา รัฐมนตรีว่าการกระทรวงเกษตรและสหกรณ์คนใหม่แล้ว
โดยเป็นนโยบายที่ต่อเนื่องจากคณะรักษาความสงบแห่งชาติ หรือ คสช. ทั้งเรื่องการบริหารจัดการน้ำทั้งระบบ การแก้ไขปัญหาราคาสินค้าการเกษตรที่ทุกปีจะมีปัญหาล้นตลาด ราคาตกต่ำ และการสร้างความเข้มแข็งระบบสหกรณ์
ซึ่งส่วนตัวเชื่อว่ารัฐมนตรีคนใหม่ จะสามารถบริหารงานอย่างราบรื่น เนื่องจากเป็นคนที่รู้และเข้าใจปัญหาที่เกิดขึ้นอย่างดี

