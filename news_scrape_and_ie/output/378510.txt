ที่ประชุม กสท. มีมติให้สถานีวิทยุโทรทัศน์ไทยทีวีสีช่อง 3 ยุติการทำหน้าที่เป็นโทรทัศน์ทั่วไประดับชาติ หรือ การแพร่ภาพระบบอนาล็อค  ตั้งแต่ 2 ก.ย.2557 เป็นต้นไป
ผู้สื่อข่าวรายงานว่า ที่ประชุม คณะกรรมการกิจการกระจายเสียงและกิจการโทรทัศน์ (กสท.) ได้มีมติให้สถานีวิทยุโทรทัศน์ไทยทีวีสีช่อง 3 อสมท. สิ้นสุดการทำหน้าที่เป็นโทรทัศน์ทั่วไประดับชาติ  หรือการแพร่ภาพระบบอนาล็อค  หลังเที่ยงคืนวันนี้(1 ก.ย.2557) เป็นต้นไป โดย ผู้ให้บริการทีวีดาวเทียม , เคเบิลทีวี , ไอพีทีวีทุกราย ต้องนำช่อง 3 อนาล็อค ออกจากระบบ ซึ่งถ้าผู้ให้บริการรายใดฝ่าฝืนคำสั่งนี้ ถือว่ามีความผิดฐานทำผิดกฎการให้บริการโทรทัศน์ดิจิตอลเป็นการทั่วไป
ทั้งนี้ ช่อง 3 อนาล็อคยังสามารถออกอากาศผ่านระบบอนาล็อค ที่คลื่นความถี่ UHF ช่อง 32 ได้ตามปกติจนกว่าจะหมดสัญญาสัมปทานกับ บริษัท อสมท จำกัด (มหาชน) หรือสามารถยื่นคำร้องขอออกอากาศผ่านช่องทางอื่นๆ เช่น ทีวีดิจิตอล ที่ บจก.บีอีซีมัลติมีเดีย เป็นผู้รับใบอนุญาตได้ตามปกติ เพียงแต่ทางสถานีจะต้องทำตามกฎกติกาของแต่ละช่องทางตามที่ กสทช. ได้กำหนดไว้
สำหรับกรณีนี้ เป็นเรื่องที่บริษัท บางกอกเอ็นเตอร์เทนเมนท์ จำกัด (มหาชน) ซึ่งเป็นผู้บริหารและดำเนินการใน ช่อง 3 อสมท ได้ยื่นฟ้องร้อง กสทช. ต่อศาลปกครอง และ คสช. เพื่อขอความคุ้มครองให้ช่อง 3 อนาล็อค สามารถออกอากาศผ่านระบบจานดาวเทียม , เคเบิลทีวี , ไอพีทีวีได้ตามปกติ หลังจากที่ผ่านการคุ้มครองขั้นต้น 100 วัน (เริ่มนับตั้งแต่ 25 พ.ค. และจะหมดเวลาในคืนวันนี้) ตามกฎการให้บริการโทรทัศน์ดิจิตอล เป็นการทั่วไป หรือ Must Carry
พ.อ.นที ศุกลรัตน์ ประธาน กสท.กล่าวว่า กรณีที่ช่อง3 จะสิ้นสุดการเป็นฟรีทีวี แต่ยังสามารถอ้างสิทธิในการดำเนินการตามประกาศ คสช. ฉบับที่ 27 ทาง กสท. จะดำเนินการประชุมอีกครั้ง เพื่อพิจารณาเรื่องดังกล่าวเป็นการเฉพาะในวันที่ 2 กันยายน 2557 เวลา 10.00 น. รวมถึงในการประชุมดังกล่าว จะมีการพิจารณาว่า ผู้ให้บริการโครงข่ายที่ไม่ใช้คลื่นความถี่ เช่น ทีวีดาวเทียม หรือเคเบิ้ล ทีวี ที่มีการนำช่อง3 ในระบบอนาล็อกไปออกอากาศหลังจากนี้จะมีความผิดหรือไม่ และหากมีความผิดโทษจะเป็นอย่างไร
MThai News

