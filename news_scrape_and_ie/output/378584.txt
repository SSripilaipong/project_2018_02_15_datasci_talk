ไทยออยล์ รายงานน้ำมันดิบปรับตัวลดลง
บริษัท ไทยออยล์ จำกัด (มหาชน) รายงานสถานการณ์น้ำมันประจำวันที่ 2 ก.ย. 57 ปรับตัวลดลงจากการเติบโตของภาคการผลิตในยุโรป ที่เติบโตช้ากว่าคาดการณ์

บริษัท ไทยออยล์ จำกัด (มหาชน) รายงานสถานการณ์น้ำมันประจำวันที่ 2 ก.ย. 57 น้ำมันดิบเวสต์เท็กซัส ปรับลดลง 0.10 เหรียญฯ มาอยู่ที่ 95.86 เหรียญฯ ขณะที่เบรนท์ปรับลดลง 0.47 เหรียญฯ มาอยู่ที่ 102.72 เหรียญฯ
โดยราคาน้ำมันดิบเบรนท์ ปรับตัวลดลงจากการเติบโตของภาคการผลิตในยุโรป ที่เติบโตช้ากว่าคาดการณ์และการดำเนินงานของโรงงานในประเทศสำคัญในสหภาพยุโรปเริ่มซบเซาจากตัวเลขดัชนีชี้วัดในภาพรวมของภาคผลิตของสหภาพยุโรปในเดือนสิงหาคม ที่ลดลงต่ำสุดในรอบ 14 เดือน ซึ่งเป็นผลมาจากเศรษฐกิจของเยอรมนี และฝรั่งเศส ที่ได้รับผลกระทบจากความตึงเครียดในวิกฤตการณ์ระหว่างรัสเซียและยูเครน ส่วนดัชนีชี้วัดภาพรวมของภาคการผลิตของจีนในเดือนสิงหาคม ปรับตัวลดลงต่ำสุดในรอบ 3 เดือน เป็นผลจากอุปสงค์ ทั้งในและต่างประเทศลดลง ซึ่งกลายเป็นที่กังวลว่า สภาพเศรษฐกิจ กำลังชะลอตัวหลังจากเพิ่งเริ่มฟื้นตัวได้ไม่นาน
ขณะที่อุปทานน้ำมันโลก ยังคงล้นตลาดอย่างต่อเนื่อง ล่าสุด ลิเบีย ได้เพิ่มกำลังการผลิตน้ำมันเพิ่มขึ้นเป็น 700,000 บาร์เรลต่อวัน จากการเปิดเผยของบริษัทน้ำมันแห่งชาติของลิเบีย เมื่อวันอาทิตย์ที่ผ่านมา ซึ่งมากขึ้น 50,000 บาร์เรลเมื่อเทียบกับรายงานของสัปดาห์ที่แล้ว
อย่างไรก็ตาม ราคาน้ำมันได้รับแรงหนุนเล็กน้อยจาก เหตุการณ์ที่กลุ่มติดอาวุธในลิเบียได้เข้ายึดเมืองหลวงและควบคุมสถานที่สำคัญได้หลายแห่ง รวมไปถึงวิกฤตการณ์ในยูเครน ที่กำลังตึงเครียด นอกจากนี้ แหล่งน้ำมัน Buzzard ในสหราชอาณาจักร ได้มีการปิดซ่อมอีกครั้ง หลังจากเพิ่งกลับมาจากการปิดซ่อมบำรุงเมื่อสัปดาห์ที่ผ่านมา
