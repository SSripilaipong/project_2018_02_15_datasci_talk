สนพ. เผยการปรับโครงสร้างราคาก๊าซอยู่ระหว่างที่ประชุม
เตรียมปรับโครงสร้างราคาก๊าซหุงต้ม (แอลพีจี) และก๊าซธรรมชาติ สำหรับยานยนต์ (เอ็นจีวี) อีกทั้ง กพช. เตรียมนำนโยบายเร่งด่วนเสนอ ปลัด พน.คนใหม่


นายชวลิต พิชาลัย ผู้อำนวยการสำนักงานนโยบายและแผนพลังงาน (สนพ.) กล่าวถึงแนวทางการปรับโครงสร้างราคาก๊าซหุงต้ม (แอลพีจี) และก๊าซธรรมชาติ สำหรับยานยนต์ (เอ็นจีวี) ว่า ขณะนี้อยู่ระหว่างการพิจารณาของคณะกรรมการนโยบายพลังงานแห่งชาติ (กพช.) ซึ่งทั้งหมดจะขึ้นอยู่กับการตัดสินใจของ นายณรงค์ชัย อัครเศรณี รัฐมนตรีว่าการกระทรวงพลังงานคนใหม่ด้วย
อย่างไรก็ตาม สำหรับนโยบายเร่งด่วนของ สนพ. ในการเสนอรัฐมนตรีว่าการกระทรวงพลังงานคนใหม่นั้น สนพ. เตรียมที่จะเสนอเรื่องของทิศทางพลังงานไทยในอนาคต การจัดทำแผนพัฒนากำลังการผลิตไฟฟ้าประเทศ (พีดีพี 2558-2578) การปรับปรุงแผนอนุรักษ์พลังงาน และพลังงานทดแทนให้มีความสอดคล้อง การกำหนดส่วนต่างค่าไฟฟ้า หรือ ฟีดอินทารีฟ รวมถึงการปรับโครงสร้างราคาก๊าซ
ทั้งนี้ รายงานข่าวจากกระทรวงพลังงานแจ้งว่า กระทรวงฯ อยู่ระหว่างประสานกับทีมงานของ นายณรงค์ชัย อัครเศรณี รัฐมนตรีว่าการกระทรวงพลังงาน โดยได้รับแจ้งว่ารัฐมนตรีว่าการกระทรวงพลังงานคนใหม่จะเข้าทำงานวันแรก วันที่ 5 กันยายนนี้ ดังนั้น จึงเตรียมมีการเตรียมห้องเพื่อรับการทำงานแล้ว
