ธอส. คาดอสังหาฯ ไตรมาสสุดท้ายดีขึ้น ความเชื่อมั่นฟื้น ไม่จำเป็นออกมาตรการกระตุ้น ปล่อยตามกลไกตลาด
ธอส. เผยแนวโน้มอสังหาริมทรัพย์ช่วงไตรมาสสุดท้ายปี 2557 ดีขึ้น ผลจากความเชื่อมั่นของผู้ประกอบการเพิ่มขึ้น ตั้งแต่ไตรมาสที่ 1 และ 2 รวมถึงไตรมาสที่3(เดือนมิ.ย. – ก.ค. 2557 )

นายสัมมา คีตสิน ผู้อำนวยการศูนย์ข้อมูลอสังหาริมทรัพย์ ธนาคารอาคารสงเคราะห์ เปิดเผย ผ่านรายการ ไอ.เอ็น.เอ็น.โฟกัสเศรษฐกิจ ว่า แนวโน้มภาคอสังหาริมทรัพย์ช่วงไตรมาสสุดท้ายปี 2557 คาดว่าดีขึ้นอย่างแน่นอน
โดยผลจากการสำรวจความเชื่อมั่นของผู้ประกอบการเพิ่มขึ้น ตั้งแต่ไตรมาสที่ 1 จาก 43.7 ขึ้นเป็น 56-57 ในไตรมาส 2 และเดือนมิ.ย. – ก.ค. 2557 ผู้ประกอบการที่เป็นบริษัทจดทะเบียนมีการเปิดโครงการมากขึ้น ซึ่งในช่วง 7 เดือนแรก มีโครงการบ้านจัดสรรเปิดใหม่ 26,000-27,000 หน่วย ส่วนคอนโดปีนี้อยู่ที่ 35,000 หน่วย โดยลดลงมากเมื่อเทียบกับปีที่แล้ว
ทั้งนี้ มองว่าการที่ปีนี้มีคอนโดเปิดโครงการไม่มาก ถือเป็นเรื่องที่ดี เนื่องจากช่วง 2 ปีที่ผ่านมา ได้มีคอนโดเปิดตัวเป็นจำนวนมาก ขณะที่การจัดงานมหกรรมบ้านเมื่อเดือนที่ผ่านมาพบว่า ยอดจองบ้านและสินเชื่อได้รับความสนใจอย่างมากอีกทั้ง งานมหกรรมบ้านและคอนโดที่จะมีขึ้นในช่วงเดือนตุลาคมนี้ บูธงานแสดงได้ถูกจองเต็มหมดแล้ว
ดังนั้นสามารถการันตีได้ว่าความเชื่อมั่นในภาคอสังหาริมทรัพย์กลับมาแล้ว นอกจากนี้เรื่องมาตรการช่วยเหลือจากทางภาครัฐนั้น ด้านเอกชนอยากให้เป็นตามกลไกตลาดมากกว่า เนื่องจากมาตรการของภาครัฐ จะเป็นปัจจัยชะลอการซื้อของประชาชน
อย่างไรก็ตาม สำหรับรายชื่อคณะรัฐมนตรีชุดใหม่ ส่วนตัวรับได้ เนื่องจากบุคคลเป็นผู้มีความรู้ อาทิ นายสมหมาย ภาษี รัฐมนตรีว่าการกระทรวงการคลัง ซึ่งเป็นข้าราชการเก่า อีกทั้ง นโยบายการบริหารงานของรัฐบาลชุดนี้ สอดรับกับการพัฒนาประเทศ การลงทุนโครงการขนาดใหญ่ ทั้งรถไฟรางคู่ รถไฟฟ้าสีต่าง ๆ ที่เชื่อมการเดินทาง ในพื้นที่กรุงเทพฯ และปริมณฑล
