เอเจนซีที่ญี่ปุ่นผุดบริการรับจ้างขอโทษ มีหลากหลายรูปแบบให้เลือก
ญี่ปุ่นผุดบริการรับจ้างขอโทษ มีบริการหลากหลายรูปแบบ สำหรับผู้ที่ทำผิดพลาดแล้วกลัวการต้องเผชิญหน้าเพื่อขอโทษฝ่ายตรงข้าม

สำนักข่าวเอ็นเอชเคของญี่ปุ่นรายงานว่า บริษัทเอเจนซีที่ญี่ปุ่นผุดบริการรับจ้างขอโทษ ที่มีบริการหลากหลายรูปแบบสำหรับผู้ที่ทำผิดพลาดแล้วกลัวการต้องเผชิญหน้าเพื่อขอโทษฝ่ายตรงข้าม โดยทางบริษัทไม่ได้มีจุดประสงค์ที่จะต้องการให้ผู้กระทำผิดหลีกเลี่ยงไม่แสดงความรับผิดชอบในความผิดพลาดของตนเองแต่อย่างใด
ตัวแทนจากบริการดังกล่าวจะทำหน้าที่ขอโทษแทนลูกค้าในหลากหลายรูปแบบ เช่น ปลอมเป็นพ่อแม่ของลูกค้าแกล้งบอกให้เลิกรากับคนรักคนปัจจุบันเพื่อให้ลูกค้าสามารถตัดความสัมพันธ์ได้อย่างแนบเนียน ปลอมเป็นภรรยาโทรศัพท์ไปหาเจ้านายเพื่อลางานให้กับลูกค้า พร้อมกล่าวว่าสามีกำลังป่วย
โดยบริษัทที่ให้บริการดังกล่าวยังแบ่งออกเป็น 3 ประเภทดังนี้
1.บริษัท “ชาไซยะ ไอกะ โปร” บริการแบบเดินทางไปขอโทษตัวต่อตัว สนนราคา 25,000 เยน (ราว7,641 บาท) และบริการโทรศัพท์หรืออีเมลไปขอโทษ ราคา 10,000 เยน (3,056 บาท)
2. บริษัท“โยโกฮามา เบนริยะ นัทจัง” ให้คำปรึกษาในการกล่าวคำขอโทษและให้บริการในร้องไห้พร้อมกล่าวคำขอโทษ มักได้ผลกับผู้ที่ยังโกรธอยู่
3. บริษัท “นิฮง ชาไซ ไดโกกาโอะ” เล่นละครเป็นคนในครอบครัว ไม่ว่าจะเป็นภรรยาหรือพ่อแม่เพื่อกล่าวขอโทษแทนผู้ที่กระทำผิด สนนราคา 3,500 เยน/ชั่วโมง (1,070 บาท/ชั่วโมง) และสามารถใช้บริการยาวนานติดต่อกันได้ถึง 12 ชั่วโมง
โดยผู้ที่ทำธุรกิจทางด้านนี้กล่าวว่า ลูกค้าส่วนใหญ่เป็นผู้หญิงวัย 20-40 ปี และเหตุผลที่ส่วนใหญ่ต้องขอโทษคือประเด็นเรื่องเงินและการทะเลาะกันระหว่างบุคคล ทั้งนี้ มีผู้ออกมาวิพากษ์วิจารณ์ว่า ธุรกิจเหล่านี้กำลังทำลายประสบการร์พื้นฐานที่มนุษย์ควรพบจอในชีวิตและอาจสร้างความยุ่งยากตามมา แต่บริษัทเหล่านี้ก็ออกมากล่าวว่า ยังไม่เคยมีลูกค้าเปิดเผยว่า มีความยุ่งยากตามมาแต่อย่างใด
