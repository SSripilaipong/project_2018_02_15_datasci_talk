กรมการขนส่งทางบก เปิดทำบัตร-กำหนดหมายเลขเสื้อวินมอเตอร์ไซค์ใหม่ 4 ก.ย.นี้ ขณะที่เสื้อวินแบบเก่าจะถูกยกเลิกตั้งแต่ 31 ธันวาคม 2557
นายอัฌษไธค์ รัตนดิลก ณ ภูเก็ต อธิบดี กรมการขนส่งทางบก  เปิดเผยว่า ตั้งแต่ วันที่ 4 กันยายน นี้ เป็นต้นไป กรมฯจะเปิดลงทะเบียนทาบัตรประจำตัวผู้ขับรถจักรยานยนต์สาธารณะและกำหนดหมายเลขเสื้อวินใหม่ ตั้งแต่เวลา 09.00 น. เป็นต้นไป โดยให้ผู้ขับรถจักรยานยนต์สาธารณะต้องนำหลักฐานประกอบการลงทะเบียน ได้แก่ สำเนาใบอนุญาตขับรถส่วนบุคคลหรือสาธารณะ สำเนาทะเบียนรถจักรยานยนต์ที่จดทะเบียนเป็นรถสาธารณะแล้ว รูปถ่ายสี หน้าตรง ไม่สวมหมวกหรือสิ่งปิดบังใบหน้า ขนาด 2 นิ้ว จำนวน 3 รูป มายื่นกับเจ้าหน้าที่
สำหรับรถจักรยานยนต์สาธารณะ (ป้ายเหลือง) ที่ตั้งวินอยู่ในเขตสำนักงานขนส่งกรุงเทพมหานครพื้นที่ 5 (จตุจักร) ให้ติดต่อขอลงทะเบียนทำบัตรประจาตัวผู้ขับรถจักรยานยนต์สาธารณะและกำหนดหมายเลขเสื้อวินใหม่ได้ที่กองพลที่ 1 รักษาพระองค์ (เขตดุสิต)
ส่วนรถจักรยานยนต์สาธารณะที่ตั้งวินในเขตพื้นที่ 1-4 ให้ลงทะเบียนทำบัตรประจำตัวผู้ขับรถจักรยานยนต์สาธารณะและกำหนดหมายเลขเสื้อวินแบบใหม่ได้ที่สำนักงานขนส่งในเขตที่รับผิดชอบโดยตรง สำหรับวันอื่นๆ ให้ผู้ขับรถจักรยานยนต์สาธารณะไปดำเนินการลงทะเบียนได้ในเขตที่รับผิดชอบโดยตรง เพื่อเป็นการสำรวจจำนวนที่แน่นอนในการออกหมายเลขลำดับประจำวินและเพื่อจัดทำเสื้อวินแบบใหม่ ซึ่งจะใช้คู่กับบัตรประจำตัวผู้ขับรถจักรยานยนต์สาธารณะ พร้อมกำหนดให้สามารถใช้เสื้อวินแบบเดิมได้จนถึงวันที่ 31 ธันวาคม 2557 และตั้งแต่วันที่ 1 มกราคม 2558 เป็นต้นไป
ทั้งนี้ผู้ขับรถจักรยานยนต์สาธารณะทุกคนจะต้องสวมเสื้อวินแบบใหม่ ที่แสดงบัตรประจำตัวและหมายเลขประจำตัวที่ถูกต้องตามระเบียบที่จัดใหม่เท่านั้น เพื่อให้เป็นไปตามนโยบายของ คสช. คือ ตัวรถ เสื้อ บัตร คนขับ ต้องตรงกัน ไม่สามารถให้ผู้อื่นขับรถจักรยานยนต์สาธารณะแทนกันได้
MThai News
