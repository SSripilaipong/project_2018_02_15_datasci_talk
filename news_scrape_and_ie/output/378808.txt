คสช.อนุมัติกระทรวงพาณิชย์ ลงนามซื้อขายข้าวกับรัฐบาลฟิลิปปินส์
โดยมีการลงนามในบันทึกความตกลงว่าด้วยการซื้อขายข้าวระหว่างรัฐบาลไทยกับรัฐบาลฟิลิปปินส์ ซึ่งการลงนามครั้งนี้จะทำให้ไทยสามารถเข้าร่วมประมูลขายข้าวหรือเจรจาซื้อขายข้าวในรูปแบบรัฐต่อรัฐ หรือ G to G กับฟิลิปปินส์ได้ พร้อมกำชับหลักเกณฑ์เก็บภาษีโรงเรือนที่ดินกับรัฐวิสาหกิจ

ร.อ.นพ.ยงยุทธ มัยลาภ ทีมโฆษกคณะรักษาความสงบแห่งชาติ (คสช.) กล่าวว่า ที่ประชุม คสช. โดยมี พล.อ.ประยุทธ์ จันทร์โอชา นายกรัฐมนตรี และหัวหน้า คสช. เป็นประธานได้อนุมัติการลงนามในบันทึกความตกลงว่าด้วยการซื้อขายข้าวระหว่างรัฐบาลไทยกับรัฐบาลฟิลิปปินส์ โดยมอบอำนาจให้กับรัฐมนตรีว่าการกระทรวงพาณิชย์หรือผู้ที่รัฐมนตรีว่าการกระทรวงพาณิชย์มอบหมายให้เป็นผู้ลงนามฝ่ายไทย ซึ่งการลงนามครั้งนี้จะทำให้ไทยสามารถเข้าร่วมประมูลขายข้าวหรือเจรจาซื้อขายข้าวในรูปแบบรัฐต่อรัฐ หรือ G to G กับฟิลิปปินส์ได้ ตามกรอบบันทึกความเข้าใจ หรือ MOU ปีงบประมาณ 2557 ที่ยังมีจำนวนข้าวที่สามารถขายให้ได้ปริมาณ 1.45 ล้านตัน
นอกจากนี้ ที่ประชุมได้กำชับให้กระทรวงการคลังและสำนักงานกฤษฎีกา กำหนดหลักเกณฑ์การเก็บภาษีโรงเรือนที่ดินกับหน่วยงานรัฐวิสาหกิจ เพราะที่ผ่านมามีการแก้ปัญหาที่ปลายเหตุ จึงควรกำหนดหลักเกณฑ์ใหม่ โดยในที่ประชุมได้เห็นชอบลดหย่อนภาษีโรงเรือน ปี 2556 – 2557 ของโรงไฟฟ้าจะนะ จ.สงขลา และภาษีโรงเรือนที่ดินปี 2554 – 2555 ของการรถไฟฟ้าขนส่งแห่งประเทศไทย
