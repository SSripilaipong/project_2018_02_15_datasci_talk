เลขาฯ บีโอไอ เผย อนุมัติโครงการส่งเสริมลงทุนแล้ว 4 แสนล้านบาทคาด ปีนี้ตามเป้า 7 แสนล้านบาทขณะ GDP ปี 58 โต 4.5-5.5%

นายอุดม วงศ์วิวัฒน์ไชย เลขาธิการคณะกรรมการส่งเสริมการลงทุน (บีโอไอ) เปิดเผยว่า ยอดการส่งเสริมการลงทุนของ บีโอไอ ในปี 2557 ได้มีการส่งเสริมการลงทุนไปแล้วกว่า 4 แสนล้านบาท หลังก่อนหน้านี้ไม่สามารถดำเนินการได้ เนื่องจากไม่มีคณะกรรมการจึงไม่สามารถดำเนินการในการเรื่องดังกล่าว และเป็นปัญหามาก่อนหน้านี้ แต่หลังจากนี้ไปมั่นใจว่าการส่งเสริมการลงทุน จะเป็นไปตามเป้าที่วางไว้ ที่ 7 แสนล้านบาทในปีนี้
โดยทาง บีโอไอ จะมุ่งเน้นการดำเนินความสะดวกให้กับนักลงทุนให้มากขึ้น เพื่อให้เกิดความคล่องตัวในการดำเนินธุรกิจ ส่วนในปี 2558 นั้น ทาง บีโอไอ ยังไม่ได้มีการกำหนดเป้าหมายในการส่งเสริมการลงทุนไว้ที่ระดับใด เพราะต้องรอการประชุมคณะกรรมการในสัปดาห์หน้าก่อน จากปัจจัยต่างประเทศที่ยังไม่น่ากังวลเนื่องจากเศรษฐกิจโลกยังค่อนข้างฟื้นตัวช้าต่อเนื่อง แต่ยังไม่รวดเร็วมากนัก ขณะเศรษฐกิจไทยจะขยายตัวได้ดีในกรอบ ร้อยละ 4.5 – 5.5 ซึ่งจะทำให้การลงทุนขยายตัวดีตามไปด้วย
