ปลัดพาณิชย์ เตรียมชงรมว.ใหม่ เร่งแก้ปัญหาค่าครองชีพ

น.ส.ชุติมา บุณยประภัศร ปลัดกระทรวงพาณิชย์ เปิดเผยถึงงานของกระทรวงพาณิชย์ที่จะนำเสนอต่อพล.อ.ฉัตรชัย สาริกัลยะ รมว.พาณิชย์คนใหม่ซึ่งคาดว่าจะเริ่มเข้ามาทำงานในสัปดาห์หน้าว่า
งานเร่งด่วนส่วนใหญ่เป็นการแก้ปัญหาเฉพาะหน้า เช่น กรมการค้าภายในจะเสนอเรื่องการแก้ปัญหาค่าครองชีพ และการดูแลราคาสินค้าเกษตร ซึ่งกรมเจรจาการค้าระหว่างประเทศ จะเสนอเรื่องการเจรจาการค้ากับประเทศต่างๆ ที่กำหนดเงื่อนเวลาเอาไว้จะเดินหน้าต่อหรือไม่ส่วนกรมส่งเสริมการค้าระหว่างประเทศ เสนอเรื่องการเร่งรัดผลักดัน และการแก้ปัญหาการส่งออกสินค้าไทยในปีนี้ เพื่อให้บรรลุตามเป้าหมาย เป็นต้น
นอกจากนี้กระทรวงพาณิชย์ จะประชุมผู้อำนวยการสำนักงานส่งเสริมการค้าระหว่างประเทศ (ทูตพาณิชย์) ที่ประจำอยู่ในประเทศต่างๆ ทั่วโลกในเร็ว ๆ นี้ เพื่อประเมินสถานการณ์การส่งออกสินค้าไทยในปีนี้ใหม่ เพราะเป้าหมายการส่งออกปีนี้ที่กระทรวงพาณิชย์ตั้งไว้ที่ 3.5% เป็นเป้าหมายในการทำงาน แต่การเติบโตดังกล่าวต้องขึ้นอยู่กับตลาดคู่ค้าในต่างประเทศด้วย หากตลาดต่างประเทศฟื้นตัวจากภาวะเศรษฐกิจชะลอตัวได้ ก็จะสามารถผลักดันการส่งออกให้บรรลุตามเป้าหมาย แต่หากมีปัจจัยอื่นที่กระทบต่อการส่งออก จำเป็นต้องทบทวนเป้าหมายใหม่ ส่วนจะลดลงมาเหลือเท่าไรยังไม่สามารถระบุได้
ส่วนสถานการณ์การแพร่ระบาดของเชื้อไวรัสอีโบล่าในประเทศแถบแอฟริกานั้น ปลัดกระทรวงพาณิชย์ กล่าวว่า ได้จับตามองอย่างใกล้ชิด เพราะอาจกระทบต่อแผนการเดินทางไปเจรจาการค้าของไทยได้ แต่ขณะนี้ยังไม่มีการจัดคณะผู้แทนการค้าเดินทางไปยังแอฟริกา ส่วนการที่มีข่าวระบุว่า เรือขนส่งสินค้าไม่กล้าไปส่งข้าวจากไทยที่แอฟริกา เพราะกลัวการระบาดของอีโบล่านั้น จากการสอบถามสภาผู้ขนส่งสินค้าทางเรือแห่งประเทศไทย(สรท.) ได้รับการยืนยันว่า สายการเดินเรือส่วนใหญ่ยังขนสินค้าไปแอฟริกาตามปกติ จะมีบ้างเพียงสายการเดินเรือเล็กๆ เท่านั้นที่ไม่กล้าไป ไม่กระทบต่อการส่งออกข้าวและสินค้าต่างๆ ของไทยไปแอฟริกาแน่นอน
MThai News
