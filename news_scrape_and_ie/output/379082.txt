“พล.อ.ไพบูลย์ ” เผย กรณี ช่อง 3  ยังออกอากาศ ระบบอนาล็อก  ชี้ กสทช. ตัดสินใจได้เอง อย่าโยน ฝ่ายกฎหมาย คสช.  รับผิดชอบ
พล.อ.ไพบูลย์ คุ้มฉายา หัวหน้าฝ่ายกฎหมายและกระบวนการยุติธรรม ระบุถึงกรณีที่สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช. จะทำหนังสือหารือไปยังฝ่ายกฎหมายของคณะรักษาความสงบแห่งชาติ หรือ คสช. เพื่อขอความชัดเจนเกี่ยวกับประกาศ ฉบับที่ 27 ที่ทำให้ช่อง 3 ระบบอนาล็อก ยังคงออกอากาศได้ทุกแพลตฟอร์มในขณะนี้ จากเดิมที่ต้องออกอากาศได้เฉพาะภาคพื้นดินตั้งแต่วันที่ 2 กันยายน ที่ผ่านมา

ทั้งนี้ พล.อ.ไพบูลย์ กล่าวว่า จากการดูเนื้อหาในประกาศของ คสช. แต่ละฉบับ โดยเฉพาะประกาศฉบับที่ 27 ไม่มีระบุถึง กสทช. เกี่ยวกับการจัดการระบบแอนะล็อก หรือดิจิตอล กสทช. ต้องมีความเข้าใจถึงเจตนารมณ์ของประกาศ คสช. และไม่มีความจำเป็นต้องส่งเรื่องมาให้ฝ่ายกฎหมาย คสช. ตรวจสอบ ซึ่ง กสทช. ต้องเป็นผู้ตัดสินใจเอง ไม่ต้องโยนมาให้ คสช. ในเมื่อ กสทช. รู้อยู่แล้ว ถึงเจตนารมณ์ว่า คสช. ไม่เคยไปก้าวล่วงเกี่ยวกับการจัดระเบียบการออกอากาศ เหตุใด กสทช. จึงไม่ดำเนินการแก้ไขปัญหาดังกล่าวเอง
