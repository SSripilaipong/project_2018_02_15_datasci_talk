“เวิลด์ อีโคโนมิค ฟอรั่ม”  จัดไทยอยู่อันดับ 31 ของโลกที่มีศักยภาพแข่งขันด้านเศรษฐกิจ ดีขึ้นจากปีที่ผ่านมา ที่เคยอยู่อันดับที่ 37
องค์กร “เวิลด์ อีโคโนมิค ฟอรั่ม” เผยผลการจัดอันดับประเทศที่มีศักยภาพการแข่งขันทางเศรษฐกิจสูงที่สุดในโลกประจำปี 2557 โดยใช้เกณฑ์วัดหลายปัจจัย รวมทั้งสถาบันต่างๆ ระบบโครงสร้างพื้นฐาน การสาธารณสุขและการศึกษา ขนาดของตลาด สภาพแวดล้อมด้านเศรษฐศาสตร์มหภาคและยังมีปัจจัยอื่นๆ  เช่น การสำรวจกลุ่มผู้นำเศรษฐกิจ ประเมินศักยภาพและความโปร่งใสของรัฐบาล

ปรากฏว่า สวิตเซอร์แลนด์ยังครองอันดับ 1 เป็นปีที่ 6 ติดต่อกัน แม้มีปัญหาเรื่องแรงงานที่มีทักษะ ส่วนสิงคโปร์ก็ยังคงยึดอันดับ 2 ต่อจากปีที่แล้ว ขณะที่สหรัฐฯพุ่งจากอันดับ 5 ขึ้นมาอยู่อันดับ 3 หลังเคยครองอันดับ 1 เมื่อ 7 ปีก่อน แต่ตกต่ำลงเพราะเผชิญวิกฤติการเงิน
ส่วนอันดับ 4-10 คือ ฟินแลนด์ เยอรมนี ญี่ปุ่น ฮ่องกง เนเธอร์แลนด์ อังกฤษ สวีเดน ด้านจีนขึ้นจากอันดับ 29 เป็น 28  รัสเซียขึ้นจากอันดับ 64 เป็น 53 ส่วนอินเดียลงจากอันดับ 60 เป็น 71  สำหรับอันดับในกลุ่มประเทศเอเชียตะวันออกเฉียงใต้ (อาเซียน) นอกเหนือจากสิงคโปร์ที่ติดอันดับ 2 ประกอบด้วย มาเลเซีย อันดับ 20 ประเทศไทยติดอันดับ 31 ซึ่งดีขึ้นจากปีที่ผ่านมา ที่เคยอยู่อันดับที่ 37
ส่วนอินโดนีเซีย อันดับ 34 ฟิลิปปินส์ อันดับ 52 เวียดนาม อันดับ 68 สปป.ลาว อันดับ 93 กัมพูชา อันดับ 95 และพม่า อันดับ 134 ขณะที่อันดับต่ำสุด 144 คือ กินี

MThai News
