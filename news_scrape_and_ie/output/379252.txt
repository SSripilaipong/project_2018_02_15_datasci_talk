ไทยออยล์ รายงาน น้ำมันดิบปรับเพิ่มขึ้น หลังมีความหวังรัสเซีย ยูเครน สามารถบรรลุข้อตกลงการยุติการสู้รบได้ในเร็ววัน

บริษัท ไทยออยล์ จำกัด (มหาชน) รายงานสถานการณ์น้ำมันประจำวันที่ 4 ก.ย. 57 น้ำมันดิบเวสต์เท็กซัส ปรับเพิ่มขึ้น 2.66 เหรียญฯ มาอยู่ที่ 95.54 เหรียญฯ ขณะที่เบรนท์ปรับเพิ่มขึ้น 2.43 เหรียญฯ มาอยู่ที่ 102.77 เหรียญฯ ซึ่งราคาน้ำมันดิบปรับเพิ่มขึ้น โดยเฉพาะราคาน้ำมันดิบเบรนท์ ปรับเพิ่มขึ้นสูงสุดในรอบ 16 เดือน หลังมีความหวังว่า รัสเซียและยูเครน จะสามารถบรรลุข้อตกลงการสู้รบแบ่งแยกดินแดนในฝั่งตะวันออก
ด้านยอดคำสั่งซื้อของโรงงานสหรัฐฯ เดือน ก.ค. ปรับเพิ่มขึ้นสูงสุดในรอบ 8.5 ปี มาอยู่ที่ระดับร้อยละ 10.5 ใกล้เคียงที่นักวิเคราะห์คาดการณ์ไว้ เนื่องจากมีความต้องการทางด้านเครื่องบินและรถยนต์เพิ่มมากขึ้น ซึ่งเป็นการส่งสัญญาณว่า เศรษฐกิจของสหรัฐฯ มีการปรับตัวไปในทางที่ดีขึ้น
ขณะที่ปริมาณน้ำมันดิบคงคลังสหรัฐฯ ประจำสัปดาห์สิ้นสุดวันที่ 29 ส.ค. 57 ปรับลดลงมาอยู่ที่ระดับ 361 ล้านบาร์เรล จากการที่ โรงกลั่นต่างๆ ลดกำลังการผลิตลง ขณะที่ปริมาณน้ำมันดิบคงคลัง ณ จุดส่งมอบ คุชชิ่ง โอคลาโฮมา ปรับลดลง 108,000 บาร์เรล สำหรับปริมาณน้ำมันเบนซินคงคลังปรับเพิ่มขึ้น 362,000 บาร์เรล เช่นเดียวกับ น้ำมันดีเซลคงคลังปรับเพิ่มขึ้น 385,000 บาร์เรล สำหรับดัชนีภาคการบริการจีน เดือน ส.ค. ปรับเพิ่มขึ้นมาอยู่ที่ระดับ 54.0 โดยได้รับแรงสนับสนุนจากการเติบโตของการขยายธุรกิจใหม่ ทั้งทางด้านผู้ผลิตและผู้ให้บริการ
อย่างไรก็ตาม ยังคงต้องจับตามองเศรษฐกิจของจีนอยู่เนื่องจากนักเศรษฐศาสตร์จาก HSBC ยังคงกังวลว่าเศรษฐกิจจะมีแนวโน้มลดลงอย่างต่อเนื่องในช่วงครึ่งปีหลัง
MThai News
