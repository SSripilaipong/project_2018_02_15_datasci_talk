บิ๊ก ก.อุตฯ นำทีมข้าราชการ ร่วมงานวันต่อต้านคอร์รัปชั่น มุ่งสร้างประสิทธิภาพ-ความโปร่งใส
นายอาทิตย์ วุฒิคะโร รองปลัดกระทรวงอุตสาหกรรม ประธานคณะทำงานร่วมต่อต้านคอร์รัปชั่นทุกรูปแบบ กระทรวงอุตสาหกรรมและสภาอุตสาหกรรมแห่งประเทศไทย เปิดเผยว่า ในวันเสาร์ที่ 6 กันยายน 2557 ตั้งแต่เวลา 08.00 – 15.00 น. กระทรวงอุตสาหกรรม จะนำทีมผู้บริหารระดับสูงของหน่วยงานในสังกัดกระทรวงอุตสาหกรรม เข้าร่วมงานวันต่อต้านคอร์รัปชั่น 2557 “HAND IN HAND… ปฏิรูปการต่อสู้ เพื่อชัยชนะอย่างยั่งยืน” ณ โรงแรมเซ็นทาราแกรนด์ และบางกอกคอนเวนชั่นเซ็นเตอร์ แอท เซ็นทรัลเวิลด์ ตามคำเชิญของสภาอุตสาหกรรมแห่งประเทศไทย เพื่อแสดงถึงความตั้งใจจริงของกระทรวงอุตสาหกรรม และข้าราชการกระทรวงอุตสาหกรรม ว่า จะมุ่งมั่นปฏิบัติงานด้วยความโปร่งใสตามหลักธรรมาภิบาล เพื่อให้กระทรวงอุตสาหกรรมเป็นที่พึ่งของผู้ประกอบการและประชาชนอย่างแท้จริง
อย่างไรก็ตาม รองปลัดกระทรวงอุตสาหกรรม กล่าวเพิ่มเติมว่า ข้อคิดและความเห็นต่างๆ จากการประชุมเสวนาในงานนี้ จะเป็นประโยชน์สำหรับการกำหนดตัวชี้วัดการจัดทำคำรับรองการปฏิบัติราชการ การจัดทำแผนงานป้องกันปราบปรามทุจริตประพฤติมิชอบ และแผนงานส่งเสริมคุ้มครอง จริยธรรม ซึ่งกระทรวงอุตสาหกรรมได้จัดตั้งศูนย์ปฏิบัติการต่อต้านการทุจริต (ศปท.อก.) ขึ้น เพื่อกำกับดูแลการดำเนินงาน ซึ่งจากข้อมูลการประเมินผลการสร้างความโปร่งใสในการปฏิบัติราชการของสำนักงานปลัดกระทรวงอุตสาหกรรม
โดย สำนักงาน ก.พ.ร. พบว่า ในปี 2556 ได้คะแนน 4.2 จาก 5 คะแนน โดยมีจุดอ่อนในเรื่องความพึงพอใจของผู้รับบริการ ที่ต้องปรับปรุงแก้ไขให้เกิดความรวดเร็วในการอนุญาตตั้ง/ขยายโรงงาน ซึ่งขณะนี้ได้ปรับลดระยะเวลาการพิจารณาจาก 90 วัน เหลือ 30 วัน และในปี 2558 กระทรวงอุตสาหกรรม จะยกระดับการให้บริการขออนุญาตตั้ง/ขยายโรงงานของกรมโรงงานอุตสาหกรรม และสำนักงานอุตสาหกรรมจังหวัดให้มีประสิทธิภาพมากขึ้น
MThai News
