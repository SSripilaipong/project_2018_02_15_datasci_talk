ธ.ก.ส.ให้ชาวสวนยางกู้15,000ล.แก้ราคาต่ำเริ่ม1ก.ย. 57
ธนาคารเพื่อการเกษตรและสหกรณ์การเกษตร หรือ ธ.ก.ส. ไฟเขียวปล่อยกู้ชาวสวนยาง 15,000 ล้านบาท แก้ปัญหาราคาตกต่ำเริ่ม 1 ก.ย. 57 ถึง 30 มิ.ย. 58
นายสมศักดิ์ กังธีระวัฒน์ รองผู้จัดการธนาคารเพื่อการเกษตรและสหกรณ์การเกษตร หรือ ธ.ก.ส. เปิดเผยว่า ในขณะนี้ ธ.ก.ส. ได้ปล่อยกู้ให้กับสหกรณ์ที่ประสงค์จะเข้าร่วมโครงการสนับสนุนเงินทุนหมุนเวียนแก่สถาบันเกษตรกรโดยกระจายอยู่ทั่วประเทศ จำนวน 281 แห่ง คิดเป็นวงเงิน 2,880 ล้านบาท จากทั้งสิ้น 723 แห่ง วงเงิน 10,000 ล้านบาท
นอกจากนี้ ธ.ก.ส. ยังได้มีโครงการสนับสนุนสินเชื่อสถาบันเกษตรกรแปรรูปยางพาราวงเงิน 5,000 ล้านบาท ที่จะสนับสนุนให้สหกรณ์ที่มีความเข้มแข็ง มีศักยภาพและมีประสบการณ์ในการทำธุรกิจรวบรวม และแปรรูปยาง รวมตัวกันเป็นเครือข่ายในการรวบรวมยางพารา จำนวน 24 แห่ง
สำหรับระยะเวลาจ่ายเงินกู้ตามโครงการจะเริ่มตั้งแต่วันที่ 1 กันยายน 2557 – 30 มิถุนายน 2558 ซึ่งเชื่อว่า ทั้ง 2 โครงการจะสามารถช่วยผลักดันราคายางพาราในตลาดให้เพิ่มขึ้นได้ จากปัจจุบันราคายางดิบอยู่ที่ 54.99 บาทต่อกิโลกรัม
อีกทั้งเปิดเผยว่าปัจจุบันมีเกษตรกรผู้ปลูกยางพาราที่มีหนี้เงินกู้อยู่กับ ธ.ก.ส. ประมาณ 360,000 ราย คิดเป็นเงิน 40,000 ล้านบาท ซึ่งจากปัญหาราคายางตกต่ำ ทำให้เกษตรกรบางราย มีรายได้ลดลง ธ.ก.ส. จึงได้ปรับตารางการชำระหนี้ใหม่ และการขยายระยะเวลาชำระหนี้ให้เพื่อบรรเทาความเดือดร้อนให้แก่เกษตรกร จนกว่าปัญหาความเดือดร้อนจะคลี่คลาย
ส่วนกรณีที่ธนาคารออมสิน ที่ปล่อยสินเชื่อให้กับผู้ประกอบการยางพารานำไปแปรรูป จะทำให้มีสินเชื่อยางพาราในระบบสูงถึง 3 หมื่นล้านบาท ก็จะช่วยดูดซับผลผลิตยางพาราในตลาดได้ 2-3 แสนตัน และผลักดันให้ราคายางปรับตัวขึ้นด้วย
