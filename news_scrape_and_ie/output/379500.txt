กรรมาธิการ เตรียมตัดงบโบนัสข้าราชการปี 58 กว่า 5 พันล้านบาท เสนอ สนช. 17 ก.ย. นี้
พล.ท.ชาตอุดม ติตถะสิริ  โฆษกคณะกรรมาธิการวิสามัญพิจารณาร่างพระราชบัญญัติงบประมาณรายจ่ายประจำปี พ.ศ.2558 เปิดเผยว่าจากงบที่ตั้งไว้คือ 2.575 ล้านล้านบาท กมธ.ได้ปรับลด 1.6 หมื่นล้านบาท ซึ่งเป็นการปรับลดจากทุกกระทรวง รวมถึงหน่วยงานที่ไม่สังกัดกระทรวง โดยจะนำไปไว้ในงบส่วนกลางรายการสำรองจ่ายกรณีฉุกเฉินหรือจำเป็น
ทั้งนี้ กระทรวงที่ถูกปรับลดมากที่สุด คือ กระทรวงคมนาคม แต่ในรายการที่ถูกปรับลดมากที่สุด คือในส่วนของงบกลาง ที่ตั้งไว้ 4.6 หมื่นล้านบาท เป็นการปรับลดให้อยู่ในกรอบกฎหมาย
อีกส่วนที่สำคัญคือ ค่าตอบแทนบุคลากรภาครัฐ หรือโบนัสข้าราชการ จำนวน 5,000 ล้านบาท ของสำนักงานคณะกรรมการพัฒนาระบบข้าราชการ (ก.พ.ร.) เหตุเพราะ คณะอนุกรรมาธิการฯ เห็นว่าหลักเกณฑ์การจ่ายโบนัสข้าราชการไม่แน่นอนและไม่มีมาตรฐาน การจ่ายโบนัสแต่ละปีไม่เหมือนกัน จึงให้ ก.พ.ร.ไปพิจารณาหลักเกณฑ์ใหม่ให้เรียบร้อย และเสนอให้รัฐบาลพิจารณาอีกครั้ง หากรัฐบาลเห็นชอบก็นำงบกลางกลับมาดำเนินการจ่ายโบนัสให้แก่ข้าราชการ
อย่างไรก็ตามจะมีการนำร่าง พ.ร.บ.งบประมาณฯ ปี2558 เข้าสู่การพิจารณาวาระ 2-3 ในที่ประชุม สนช.ได้วันที่ 17 ก.ย.นี้
MThai News

