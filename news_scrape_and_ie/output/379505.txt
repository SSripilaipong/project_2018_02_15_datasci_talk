สำนักงบประมาณเร่งให้หน่วยงานราชการ-รัฐวิสาหกิจ เร่งเบิกจ่ายงบปี 58 ตั้งเป้าหมายเบิกเงิน 2.47 ล้านล้านบาทไปใช้จ่ายโดยเร็ว กำชับทุกหน่วยเตรียมแผนจัดซื้อจัดจ้างไว้ล่วงหน้า
นายสมศักดิ์ โชติรัตนะศิริ ผู้อำนวยการสำนักงานงบประมาณ เปิดเผยว่า สำนักงบประมาณได้สั่งให้ส่วนราชการและรัฐวิสาหกิจทุกแห่งเร่งเบิกจ่ายงบประมาณปี 2558 โดยตั้งเป้าเบิกจ่ายภาพรวม 2.47 ล้านล้านบาท หรือ 96% ของวงเงินงบประมาณ 2.57 ล้านล้านบาท และเบิกจ่ายงบลงทุนให้ได้ 3.93 แสนล้านบาท หรือ 87% ของวงเงิน 4.5 แสนล้านบาท ซึ่งจะทำให้เศรษฐกิจปี 2557 ขยายตัวได้ 1.5-2.0% และเศรษฐกิจปี 2558 ขยายตัวได้ 3.5-4.5%
สำหรับ มาตรการเร่งเบิกจ่ายงบประมาณ ส่วนราชการ และรัฐวิสาหกิจ จะต้องส่งแผนการใช้จ่ายงบประมาณให้สำนักงบประมาณภายในวันที่ 9 ก.ย. 2557 โดยงบรายจ่ายประจำจะต้องเร่งดำเนินงานและเบิกจ่ายภายในไตรมาส 1 ของปีงบประมาณ 2558 ขณะที่รายจ่ายเงินลงทุน กรณีจัดหาครุภัณฑ์ ให้เตรียมความพร้อมในการจัดซื้อจัดจ้างไว้ล่วงหน้าทั้งการหาราคา การหาสถานที่เก็บ ความพร้อมข้อกำหนดและขอบเขตงาน (TOR) ประมาณราคา สถานที่ก่อสร้าง และดำเนินการขั้นตอนทางกฎหมายที่เกี่ยวข้องให้พร้อม โดยดำเนินการจัดซื้อจัดจ้างตั้งแต่ร่างพ.ร.บ.งบ ประมาณ 2558 ผ่านการพิจารณาวาระ 2 ประมาณวันที่ 17 ก.ย. 2557 โดยมีเงื่อนไขว่า จะก่อหนี้ผูกพันได้ต่อเมื่อได้รับการจัดสรรกับสำนักงบประมาณแล้ว โดยให้เสร็จภายในไตรมาสแรกของปีงบประมาณ 2558 ยกเว้นโครงการที่มีมูลค่าเกิน 500 ล้านบาท ให้ก่อหนี้ผูกพันภายในไตรมาส 2 ของปีงบประมาณ 2558       นอกจากนี้นายสมศักดิ์กล่าวอีกว่า  ส่วนราชการและรัฐวิสาหกิจ ที่ได้รับจัดสรรเงินจากสำนักงบประมาณแล้ว ต้องเร่งโอนเงินงบประมาณไปยังสำนักส่วนภูมิภาคนั้นๆ ไม่เกิน 7 วัน นับตั้งแต่วันที่ได้รับจัดสรรงบประมาณ โดยต้องรายงานผลการเบิกจ่ายให้สำนักงบประมาณเป็นรายเดือนและไตรมาส เพื่อรายงานให้คณะรัฐมนตรีรับทราบต่อไป

MThai News

