“สมชัย” เต้นสั่งเด้งเจ้าหน้าที่กรมศุลกากร ทำรถยนต์หรูหาย คาดผู้ประกอบการอ้างนำไปปรับสภาพเพื่อโชว์สินค้า แต่กลับขายทิ้ง
กรมศุลกากรไล่ล่ารถยนต์หรูหายจากคลังสินค้าทัณฑ์บนกว่า 500 คัน คาดผู้ประกอบการอ้างนำโชว์สินค้า แต่กลับขายทิ้ง แล้วค่อยทยอยชำระภาษีเลี่ยงภาระต้นทุน “สมชัย” เต้นสั่งย้าย 2 นาย เจ้าหน้าที่มีเอี่ยว ตั้งกรรมการสอบข้อเท็จจริง

นายสมชัย สัจจพงษ์ อธิบดีกรมศุลกากร กล่าวหลังจากเข้ามารับตำแหน่งอธิบดีกรมศุลกากรในช่วง 2 เดือนที่ผ่านมา ว่าได้ตรวจพบรถยนต์หรูหายไปจากคลังทัณฑ์บนของกรมศุลกากรกว่า 500 คัน  ซึ่งส่วนใหญ่เป็นรถยนต์หรูราคาแพง (ซุปเปอร์คาร์) ซึ่งติดตามรถยนต์กลับมาได้เพียง 100 กว่าคันเท่านั้น รวมถึงกลุ่มรถมอเตอร์ไซค์ขนาดใหญ่ (ซุปเปอร์ไบค์) สามารถตามจับคืนได้ 80 คัน ล่าสุดได้ตั้งคณะกรรมการสอบการทุจริต รวมทั้งสั่งย้ายเจ้าหน้าที่ไปแล้ว 2 คน
โดยกระบวนการลักลอบ คือ เมื่อรถยนต์เข้ามายังท่าเรือแล้ว จะไม่ยอมให้เจ้าหน้าที่ตรวจปล่อยรถที่ท่าเรือทันที แต่จะขอนำรถยนต์ไปตรวจปล่อยอีกท่าเรือหนึ่ง หรือนำเอารถยนต์ไปเก็บไว้คลังสินค้าทัณฑ์บน และในระหว่างที่มีการขนถ่ายรถยนต์จากท่าเรือไปยังคลังสินค้าทัณฑ์บน รถยนต์ก็ได้หายไป
หรืออีกรูปแบบหนึ่งผู้ประกอบการจะเข้าไปเอารถยนต์ที่พักไว้ในคลังสินค้าทัณฑ์บน เพื่อนำออกไปโชว์ แต่รถยนต์เหล่านี้ก็จะหายไปเฉยๆ ไม่มีการนำกลับมาคืนที่คลังสินค้าทัณฑ์บน ซึ่งพบว่า รถยนต์กลุ่มนี้จะหายระหว่างทางเช่นกัน ส่วนใหญ่เป็นผู้นำเข้ารถยนต์อิสระ กลุ่มคนรวยและผู้มีอิทธิพล
ทั้งนี้ สินค้านำเข้าจากต่างประเทศที่มีราคาแพง กรมศุลกากรจะอนุญาตให้ผู้ประกอบการเอาสินค้าหรือรถยนต์ออกจากคลังสินค้าทัณฑ์บน เพื่อมาโชว์เป็นสินค้าตัวอย่างที่โชว์รูมก่อนขายได้ โดยยังไม่มีภาระภาษี แต่เมื่อโชว์รถยนต์เสร็จแล้วต้องนำสินค้าดังกล่าวกลับมาไว้ที่เดิม
แต่หากสามารถขายสินค้าได้ผู้ประกอบการต้องมาเบิกสินค้าที่เก็บรักษาไว้ที่คลังสินค้าทัณฑ์บนและเสียภาษีให้ถูกต้อง โดยคลังสินค้าทัณฑ์บนจะอนุญาตรับฝากสินค้าได้ 1 ปี แต่หากเกินกำหนดระยะเวลาต้องเสียภาษีตามปกติ
นายสมชัยกล่าวว่า เพื่อเป็นการแก้ไขปัญหารถยนต์หายระหว่างการขนย้ายจากท่าเรือไปยังคลังสินค้าทัณฑ์บน กรมศุลกากรจะติดตั้งระบบอาร์เอฟไอดี เพื่อใช้ติดตามการขนย้ายรถยนต์จากต้นทางไปยังจุดหมายปลายทาง จะเริ่มใช้งานภายในปีนี้
อย่างไรก็ตาม ขณะนี้กรมศุลกากรได้เรียกบริษัทนำเข้ารถยนต์รายใหญ่ และผู้นำเข้าอิสระมาเสียภาษีให้ถูกต้องแล้วประมาณ 100 คัน เพราะพฤติกรรมดังกล่าว เป็นการอาศัยช่องโหว่ทางกฎหมาย เพื่อลดภาระต้นทุนของผู้ประกอบการ
MThai News
………………………………………………………………………..
บทความรถยนต์อื่นๆ
The next step of driving performance with MICHELIN Pilot Sport Cup 2
