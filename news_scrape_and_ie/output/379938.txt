สำนักงานสลากฯ ดึงทหาร-ตำรวจ ช่วยตรวจสลาก พบทำตามกฎจำนวนหนึ่ง ที่เหลือปิดร้านหนี เร่งสุ่มตรวจต่อไป
สำนักงานสลาก ฯ ดึงทหาร ตำรวจ ออกตรวจตลาดสลาก ยันสลากฯประทับตรา ด้วยหมึกสีน้ำเงินรูปสี่เหลี่ยมด้านขวาของสลากฯ 45 ล้านฉบับ ต้องขายปลีก ห้ามเกิน 90 บาท ที่สำนักงานสลากกินแบ่งรัฐบาล สนามบินน้ำ วันที่ 5 ก.ย.57 เวลา 10.00 น.

พล.ต.ฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล จัดชุดผู้ตรวจการของสำนักงาน ฯ ออกตรวจการจำหน่ายสลาก 4 แห่ง ได้แก่ บริเวณถนนสนามบินน้ำ ศูนย์การค้าสลากไทย ศูนย์ค้าสลากซุปเปอร์ลอตโต และศูนย์ค้าสลากเจ๊แต๋ว โดยได้รับความร่วมมือจากเจ้าหน้าที่ตำรวจ ทหาร เข้าร่วมตรวจสอบด้วย
หลังการตรวจสอบพบว่า ตัวแทนจำหน่ายบางส่วน ทำตามมาตรฐานที่กำหนดไว้ คือ จำหน่ายสลากประทับตราด้วยหมึกสีน้ำเงินรูปสี่เหลี่ยม และติดบัตรประจำตัวผู้จำหน่ายสลากตลอดเวลาที่จำหน่าย อีกทั้งจำหน่ายในราคาไม่เกิน 90 บาท ขณะเดียวกันได้ตรวจพบการจำหน่ายสลากของผู้จำหน่ายที่ไม่ได้รับโควตาโดยตรงจากสำนักงาน ฯ จำนวนด้วย 6 แผง จำหน่ายแบบปลีก ใบละ 90 – 100 บาท รวมทั้งนำไปจำหน่ายแทรกรวมชุดกับสลาก ที่ไม่มีตราประทับ ส่วนร้านค้าอื่นปิดแผงงดจำหน่าย ชุดตรวจจึงไม่สามารถตรวจสอบต่อได้ โดยจะจัดชุดตรวจ ไปสุ่มตรวจอย่างต่อเนื่อง

หลังจากได้ข้อมูลเบื้องต้น ทางสำนักงานสลากฯ จะตรวจสอบหมายเลขสลาก กับรหัสโควตา เพื่อให้ตัวแทนจำหน่าย ที่มีชื่อเป็นผู้รับสลากที่มีการนำไปรวมชุด หรือไปวางจำหน่ายที่อื่น นอกเหนือจากที่ได้แจ้งไว้กับสำนักงาน มาชี้แจง หากพบไม่เป็นไปตามหลักเกณฑ์ จะทำหนังสือตักเตือน และให้มีการตรวจซ้ำ หากปรากฏข้อเท็จจริงชัดเจนว่า ไม่ขายปลีกด้วยตนเอง มีการนำสลากไปจำหน่ายต่อ สำนักงาน ฯ จะพิจารณายกเลิกการเป็นตัวแทนจำหน่ายต่อไป
MThai News

