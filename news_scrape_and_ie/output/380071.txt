กรมการท่องเที่ยว เผย  6 ประเทศ ยกเลิกคำเตือนเดินทางเข้าไทย  หลังมีการ จัดตั้งรัฐบาลใหม่ สมบูรณ์ เชื่อต่างชาติลดความเข้มงวด หาก ยกเลิกกฎอัยการศึก
ว่าที่ร้อยตรีอานุภาพ เกษรสุวรรณ์ อธิบดีกรมการท่องเที่ยว  เปิดเผยว่า ล่าสุดมี 6 ประเทศ ได้ประกาศยกเลิกคำเตือนทั้งหมดที่เกี่ยวกับการเดินทางเข้ามาในประเทศไทยแล้ว คือ  กัมพูชา ลาว มัลดีฟส์ เวียดนาม อิหร่าน และสหรัฐอาหรับเอมิเรตส์

ขณะที่ กรีซ มอลตา โอมาน  และ อุรุกวัย ให้หลีกเลี่ยงการเดินทางที่ไม่จำเป็น ส่วนอีก 54 ประเทศที่เหลือเป็นการ แจ้งเตือนสถานการณ์  ในลักษณะให้ใช้ความระมัดระวังในการเดินทางและหลีกเลี่ยงพื้นที่ชุมนุม
โดยเชื่อว่าหลาย ๆ ประเทศจะมีการประกาศการปรับลดระดับความเข้มงวดลง เนื่องจากประเทศไทยมีการจัดตั้งรัฐบาลที่สมบูรณ์ และรัฐบาลเตรียมที่จะยกเลิกกฎอัยการศึกในจังหวัดท่องเที่ยวอีกด้วย รวมทั้งมีการจัดระเบียบมาตรฐานเพื่อควบคุม ภาคธุรกิจการท่องเที่ยว มากขึ้นด้วย
ทั้งนี้เดือนสิงหาคมที่ผ่านมา นักท่องเที่ยวเดินทางเข้าประเทศไทยทั้งสิ้น 2,076,444 คน ลดลงร้อยละ 11.85 จากช่วงเเดียวกันปีก่อน ซึ่งลดลงใกล้เคียงกับเดือนกรกฎาคมที่ผ่านมา สะท้อนให้เห็นว่านักท่องเที่ยวส่วนหนึ่งยังคง ขาดความเชื่อมั่น ต่อสถานการณ์ภายในประเทศ
อย่างไรก็ตาม ในช่วงที่เหลือของปีนี้ภาคการท่องเที่ยวไทยคาดว่าจะได้รับปัจจัยบวกจากภายใน เช่น การจัดตั้งรัฐบาลที่สมบูรณ์ การเตรียมยกเลิกกฎอัยการศึก และปัจจัยบวกภายนอก เช่น การขยายตัวของ นักท่องเที่ยวจีน  แต่ยังควรจับตา วิกฤติในยูเครน อิรัก ภาวะเงินฝืดในยุโรป และการระบาดของโรคอีโบลา

MThai News
