นักวิเคราะห์ มอง ดัชนีฯหุ้นไทย วันนี้ผันผวนในกรอบแคบ แต่มีโอกาสบวกต่อจาก แรงซื้อเก็งกำไร รับการ ประชุม ครม. นัดแรก
บริษัทหลักทรัพย์ ฟินันเซีย ไซรัส  วิเคราะห์ว่า ดัชนีฯหุ้นไทยในวันนี้ยังคงมีโอกาสแกว่งตัวผันผวนอยู่บ้าง ในกรอบแคบ ๆ แต่สุดท้ายแล้วคาดว่าดัชนีฯจะสามารถยืนในแดนบวกได้

เนื่องจากการประชุม ครม. นัดแรกที่จะมีขึ้นในวันพรุ่งนี้ จะช่วยให้มีแรงซื้อเก็งกำไรจากนักลงทุนทั้งในและต่างประเทศ เช่นเดียวกับปัจจัยบวกจากต่างประเทศที่ ธนาคารกลางสหรัฐฯ หรือ เฟด  อาจจะมีการชะลอการขึ้นดอกเบี้ยออกไป ส่งผลให้ นักลงทุนต่างชาติ จะซื้อสุทธิเพิ่มเติม
ขณะที่ปัจจัยที่ทำให้ตลาดผันผวนมาจาก ตลาดหุ้นยุโรป  เนื่องจากนักลงทุนมีความกังวลว่า ธนาคารกลางยุโรป หรือ ECB  อาจจะออก นโยบายกระตุ้นเศรษฐกิจยูโรโซน ได้ไม่เพียงพอ
รวมถึงนักวิเคราะห์คาดการณ์ว่าเศรษฐกิจยูโรโซนไม่มีการขยายตัวในไตรมาส 2 ด้วย จึงทำให้ ตลาดหุ้นเอเชีย เช้านี้ยังเปิดตัวค่อนข้างผันผวนในแคบๆ
ถึงแม้ว่าดัชนีฯวันนี้จะแกว่งตัวผันผวน และลบให้เห็นอยู่บ้าง แต่เชื่อว่าดัชนีฯยังมีโอกาสขยับเข้าใกล้เป้าหมายที่ 1600 จุด ดังนั้นสามารถเลือกซื้อหุ้นช่วงลบเพื่อเก็งกำไรระยะสั้นได้ และหาจังหวะขายทำกำไรที่ 1,600 จุดมากกว่าซื้อตามต่อ

MThai News
