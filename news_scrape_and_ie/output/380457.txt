ปลัดกระทรวงการคลัง เผย เร่งผลักดันร่าง พ.ร.บ. จัดซื้อจัดจ้างให้ทันใช้ในรัฐบาลนี้ พร้อมยันข่าวขึ้นเงินเดือนข้าราชการ 10% ไม่เป็นความจริง
นายรังสรรค์ ศรีวรศาสตร์ ปลัดกระทรวงการคลัง กล่าวถึงแนวทางการจัดซื้อจัดจ้างว่า ภาครัฐยังคงให้ความสำคัญในความโปร่งใส ซึ่งหากจะให้มีความเข้มข้นก็สามารถแก้ไขเรื่องกฎระเบียบผ่านทางที่ประชุมคณะรัฐมนตรี
แต่ในส่วนร่าง พ.ร.บ.จัดซื้อจัดจ้างได้มีการจัดทำไว้เป็นที่เรียบร้อยแล้วก่อนหน้านี้ โดยยืนยันว่าจะผลักดันร่างดังกล่าวเข้าสู่รัฐสภาให้ทันรัฐบาลชุดนี้ เพื่อแก้ไขปัญหาการคอร์รัปชั่น
นอกจากนี้ ปลัดกระทรวงการคลัง ยังกล่าวถึงกระแสข่าวการปรับขึ้นเงินเดือนข้าราชการที่มีการปรับขึ้นกว่าร้อยละ 10 ยืนยันว่าไม่เป็นความจริง เนื่องจากเรื่องดังกล่าวยังอยู่ในระหว่างการพิจารณาของคณะรักษาความสงบแห่งชาติ หรือ คสช. และคณะรัฐมนตรี ว่าจะปรับปขึ้นในอัตราใด แต่ไม่ถึงร้อยละ 10 อย่างแน่นอน และคงต้องรอการแถลงนโยบายของรัฐบาลต่อรัฐสภาด้วย
MThai News
