บอร์ด กสท.มีมติ 3 ต่อ 2 เสียง สั่งเคเบิลทีวี- ดาวเทียม หยุด แพร่ภาพ ช่อง 3 อนาล็อก ภายใน 15 วันฝ่าฝืนโทษหนัก ถอนใบอนุญาต
ผู้สื่อข่าวรายงานว่า วันนี้ (8 ก.ย.) เมื่อเวลา 15.00 น. ที่ประชุมคณะกรรมการกิจการกระจายเสียง กิจการโทรทัศน์ ( กสท. ) มีมติ 3 ต่อ 2 เสียง ให้โครงข่ายทีวีดาวเทียมและเคเบิลทีวีไม่ให้นำสัญญาณภาพและเสียงของสถานีโทรทัศน์ไทยทีวีสีช่อง 3 อสมท. หรือ ช่อง 3 อนาล็อค  ไปออกอากาศผ่านดาวเทียมและเคเบิลท้องถิ่น โดยจะต้องแจ้งให้ผู้บริโภคทราบว่าจะยุติออกอากาศภายในเวลา 15 วัน หากฝ่าฝืนนำช่อง 3 อนาล็อคไปออกอากาศ จะมีโทษตั้งแต่ตักเตือน ปรับ พักใบอนุญาต และถอนใบอนุญาตในที่สุด


สำหรับผู้ชมโทรทัศน์จะสามารถรับชมรายการของสถานีโทรทัศน์ไทยทีวีสีช่อง 3 อสมท. ได้โดยการรับสัญญาณระบบ UHF ผ่านเสาอากาศก้างปลาและหนวดกุ้งเท่านั้น ซึ่งช่อง 3 ยังมีสัญญาสัมปทานกับ อสมท. ถึงปี 2563
ส่วนอีก  3 ช่อง ที่เหลือ คือ ช่อง 3 เอชดี ช่อง 33, ช่อง 3 เอสดี ช่อง 28 และช่อง 3 แฟมิลี่ ช่อง 13 ซึ่งเป็นโทรทัศน์ระบบดิจิทัลภาคพื้นดินที่ผ่านการประมูล ยังสามารถรับชมได้ตามปกติ
อย่างไรก็ดี ก่อนหน้านี้ที่ประชุม กสท. มีมติให้สถานีโทรทัศน์ไทยทีวีสีช่อง 3 อสมท. สิ้นสุดการเป็นผู้ให้บริการทีวีที่ให้บริการโดยทั่วไป (ฟรีทีวี) ตั้งแต่วันที่ 1 กันยายน 2557 แต่ช่อง 3 ยังคงอ้างประกาศคณะรักษาความสงบแห่งชาติ (คสช.) ฉบับที่ 27 เพื่อสามารถออกอากาศผ่านระบบเคเบิลทีวีและทีวีดาวเทียมได้
ขณะเดียวกัน ทีมทนายบริษัท บางกอก เอนเตอร์เทนเมนท์ จำกัดได้เข้ายื่นหนังสือแจ้งการยื่นฟ้องกรรมการของคณะกรรมการกิจการกระจายเสียงกิจการโทรทัศน์ (กสท.) 3 คน ประกอบด้วย น.ส. สุภิญญา กลางณรงค์ นายธวัชชัยจิตรภาษ์นันท์  และ พ.ท. ดร.พีระพงษ์ มานะกิจ ในข้อหาปฎิบัติหน้าที่มิชอบหมิ่นประมาท และผิด พ.ร.บ.คอมพิวเตอร์ โดยทีมทนายยืนยันว่าการฟ้องร้องไม่ได้มีมูลเหตุจากความขัดแย้งระหว่าง กสท. และช่อง 3 แต่เป็นการยื่นฟ้องเพื่อรักษาสิทธิตามกฎหมายเท่านั้น
MThai News
