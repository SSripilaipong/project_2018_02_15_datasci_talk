กระทรวงการคลัง เผยถึงหนี้สาธารณะคงค้าง ณ สิ้น ก.ค. คิดเป็น 46.85% ของจีดีพี หนี้รัฐลดลง 8 พันกว่าล้าน ส่วนรัฐวิสาหกิจที่ไม่เป็นสถาบันการเงิน เพิ่มขึ้น 2 พันกว่าล้าน ขณะหนี้กองทุนเพื่อการฟื้นฟู ไม่มีหนี้คงค้าง

น.ส.จุฬารัตน์ สุธีธร ผู้อำนวยการสำนักงานบริหารหนี้สาธารณะ (สบน.) เปิดเผยถึง หนี้สาธารณะคงค้าง ณ วันที่ 31 ก.ค. 57  ว่า มีจำนวน 5,662,574.29 ล้านบาท หรือคิดเป็นร้อยละ 46.85 ของจีดีพี
โดยเป็น หนี้ของรัฐบาล  3,924,568.40 ล้านบาท  หนี้รัฐวิสาหกิจ ที่ไม่เป็นสถาบันการเงิน 1,099,740.05 ล้านบาท หนี้รัฐวิสาหกิจที่เป็น สถาบันการเงิน  (รัฐบาลค้ำประกัน) 620,440.09 ล้านบาท และ หนี้หน่วยงานอื่นของรัฐ  17,825.75 ล้านบาท เมื่อเปรียบเทียบกับเดือนก่อนหน้าหนี้สาธารณะเพิ่มขึ้นสุทธิ 7,153.34 ล้านบาท
ทั้งนี้ หนี้ของรัฐบาลลดลง 8,665.90 ล้านบาท หนี้รัฐวิสาหกิจที่ไม่เป็นสถาบันการเงิน เพิ่มขึ้น 2,066.79 ล้านบาท หนี้รัฐวิสาหกิจที่เป็นสถาบันการเงิน (รัฐบาลค้ำประกัน) ลดลง 421.13 ล้านบาท และหนี้หน่วยงานอื่นของรัฐเพิ่มขึ้น 14,173.58 ล้านบาท ส่วนหนี้กองทุนเพื่อการฟื้นฟูฯ นั้นไม่มีหนี้คงค้าง
MThai News
