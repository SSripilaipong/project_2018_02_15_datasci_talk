สตาร์บัคส์ เตรียมทดลองเปิดร้านขายกาแฟขนาดเล็กแบบเอ็กซ์เพรส เป็นแห่งแรกของโลกที่นครนิวยอร์ก
โดยมีจุดประสงค์เพื่อให้ชาวอเมริกันที่มีวิถีชีวิตเร่งรีบ ได้รับความสะดวกสบายในการซื้อสินค้า และกระตุ้นยอดขายให้สูงขึ้น พร้อมทั้งเตรียมเปิดร้านขายกาแฟขนาดใหญ่ 100 ร้านทั่วโลก ภายในอีก 5 ปีข้างหน้า

นายคลิฟฟ์ เบอร์โรว์ ประธานบริษัทสตาร์บัคส์ประจำภูมิภาคอเมริกา ประกาศอย่างเป็นทางการ ถึงการเตรียมเปิดร้านขายกาแฟด่วนแบบเอ็กซ์เพรส เป็นแห่งแรกของโลกที่นครนิวยอร์ก ประเทศสหรัฐ ในต้นปีหน้า โดยมีจุดประสงค์เพื่อให้ชาวอเมริกันที่มีวิถีชีวิตเร่งรีบ ได้รับความสะดวกสบายในการซื้อสินค้า และเข้าถึงแบรนด์ได้ง่ายขึ้น อีกทั้งเพื่อกระตุ้นยอดขายให้สูงขึ้นอีกด้วย
เพราะจากผลสำรวจพบว่า ร้านที่ตั้งอยู่ในบริเวณที่เป็นศูนย์รวมของบริษัทต่าง ๆ ถ้ามีบริการแบบ “ไดร์ฟทรู” จะสามารถทำกำไรได้มากกว่าร้านที่ไม่มีบริการแบบ “ไดร์ฟทรู” อีกทั้งสตาร์บัคส์แบบเอ็กซ์เพรสจะมีเครื่องดื่ม และอาหารน้อยกว่าร้านสตาร์บัคส์แบบปรกติ เนื่องจากต้องการความรวดเร็วในการบริการ โดยนายเบอร์โรว์ กล่าวด้วยว่า การเปิดร้านขายกาแฟแบบเอ็กซ์เพรสนี้ จะเป็นโอกาสสำคัญที่ทำให้ทางบริษัทได้ทำธุรกิจกับลูกค้าในประสบการณ์ที่แปลกใหม่มากขึ้น
ทางสตาร์บัคส์ยังมีแผนจะเปิดร้านขายกาแฟขนาดใหญ่ 100 ร้านทั่วโลก ภายในอีก 5 ปีข้างหน้า  ที่จะมีการโชว์คั่วกาแฟสดๆ และเปิดโอกาสให้ลูกค้าได้ชิมภายในร้านอีกด้วย โดยร้านแรกนั้น จะเปิดตัวที่เมืองซีแอตเทิลในช่วงปีนี้ ซึ่งคาดว่าจะมีพื้นที่ภายในร้านถึง 15,000 ตารางฟุต

MThai News
