ผู้ประกอบการรถตู้ ย่านอนุสาวรีย์ชัยฯ ยื่นหนังสือร้อง คสช.ไม่ต้องการย้ายสถานีไปหมอชิต 2 ชี้ ประชาชนเดือดร้อน กระทบรายได้
ทำเนียบรัฐบาล: วันนี้ (9ก.ย.) ผู้สื่อข่าวรายงานว่า กลุ่มตัวแทนรถตู้ต่างจังหวัดบริเวณ อนุสาวรีย์ชัยสมรภูมิ ได้เข้ายื่นหนังสือถึงพล.อ.ประยุทธ์ จันทร์โอชา หัวหน้าคณะรักษาความสงบแห่งชาติ (คสช.) โดยไม่ต้องการย้ายสถานีไปยังหมอชิต 2 เพราะส่งผลกระทบต่อรายได้ ทั้งยังเป็นการเพิ่มค่าใช้จ่ายและทำให้ประชาชนเดินทางไม่สะดวก
ทั้งนี้ผู้ประกอบรถตู้อนุสาวรีย์ชัยฯ ยังระบุว่า การย้ายเข้าไปจะต้องอยู่ภายใต้การดูแลของ บริษัท ขนส่ง จำกัด(บขส.) นั้น ผู้ประกอบการรถตู้ไม่มีความมั่นใจในการบริหารงาน เกรงว่าจะไม่มีหลักประกันรายได้ นอกจากนี้หากย้ายรถเข้าไปยัง บขส.อาจจะกระทบกับผู้ประกอบการรถบัสในหมอชิต 2 ที่มีรถบัสสายเดียวกับรถตู้ทำให้เกิดความซ้ำซ้อน เกิดปัญหาแย่งผู้โดยสาร และรถตู้ก็มีจำนวนมากอาจทำให้ที่จอดไม่เพียงพอ
ดังนั้นจึงเสนอให้มีการประชุมระหว่างเจ้าหน้าที่ที่เกี่ยวข้องกับผู้ประกอบการ และเตรียมนำความเห็นประชาชนที่ได้รับผลกระทบมาเสนอ รวมทั้งข้อเสนอให้กลับไปใช้สถานที่บริเวณบีทีเอสหมอชิต และใต้ทางด่วนอนุสาวรีย์ชัยสมรภูมิ เป็นสถานีเช่นเดิม ในการหารือครั้งต่อไป
MThai News
