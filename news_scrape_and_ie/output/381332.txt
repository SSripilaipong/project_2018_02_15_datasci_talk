BOI เผยภาพรวมการลงทุนโดยตรงจากประเทศ สหรัฐฯ อียู เกาหลีใต้ เดินหน้าลงทุนเพิ่มในไทย
นายอุดม วงศ์วิวัฒน์ไชย เลขาธิการคณะกรรมการส่งเสริมการลงทุน (บีโอไอ) เปิดเผยว่า ภาพรวมการลงทุนโดยตรงจากต่างประเทศ FDI ในช่วง 8 เดือน (มกราคม-สิงหาคม 2557) พบว่า มีโครงการยื่นขอรับส่งเสริมการลงทุนรวมทั้งสิ้น 550 โครงการ เงินลงทุนรวม 288,340 ล้านบาท โดยมูลค่าเงินลงทุนปรับลดลง ร้อยละ 9 จากช่วงเดียวกันปีก่อนที่มีเงินลงทุน 316,247 ล้านบาท ซึ่งเป็นการลดในอัตราที่น้อยลงเช่นเดียวกับภาพรวมการลงทุน
ทั้งนี้ นักลงทุนญี่ปุ่นยังเป็นอันดับหนึ่งที่ยื่นขอรับส่งเสริม จำนวน 250 โครงการ มูลค่าลงทุน 100,100 ล้านบาท แม้จะมีมูลค่าลงทุนลดลง ร้อยละ 51 เนื่องจากปริมาณความต้องการรถยนต์ในประเทศลดต่ำลง ขณะที่อุตสาหกรรมอิเล็กทรอนิกส์มีการเปลี่ยนแปลงโครงสร้างผลิตภัณฑ์ด้านเทคโนโลยีสารสนเทศจากคอมพิวเตอร์ไปสู่การผลิตโทรศัพท์มือถือและแท็บเล็ตซึ่งไม่ต้องการใช้ฮาร์ดดิสก์ไดรฟ์เป็นตัวเก็บข้อมูล และภาวะเศรษฐกิจโลกยังฟื้นตัวช้า
ขณะที่การลงทุนจากสหภาพยุโรปมาเป็นอันดับ 2 เงินลงทุน จำนวน 83 โครงการ เงินลงทุน 74,500 ล้านบาท เพิ่มขึ้น ร้อยละ 330 หรือ กว่า 3 เท่าตัว อันดับสาม เป็นการลงทุนจากสหรัฐอเมริกา จำนวน 20 โครงการ เงินลงทุน 40,700 ล้านบาท เพิ่มขึ้น ร้อยละ 390 หรือเกือบ 4 เท่าตัว เมื่อเทียบกับช่วงเดียวกันของปีที่ผ่านมา และอันดับสี่ เป็นการลงทุนจากเกาหลีใต้ จำนวน 30 โครงการ เงินลงทุนรวม 13,900 ล้านบาท เพิ่มขึ้น ร้อยละ 780 หรือกว่า 7 เท่าตัว เมื่อเทียบกับช่วงเดียวกันของปีที่ผ่านมา ซึ่งมีมูลค่า 1,574 ล้านบาท
MThai News
