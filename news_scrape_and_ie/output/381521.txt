ผู้ประกอบการเคเบิล-ดาวเทียม  เห็นต่างการ จัดเรียงช่องใหม่  ขณะ “ สุภิญญา ” เผย เล็งหารืออีกครั้งสัปดาห์หน้า
นางสาวสุภิญญา กลางณรงค์ กรรมการกิจการกระจายเสียง และกิจการโทรทัศน์ (กสท.)  กล่าวภายหลังการหารือกับผู้ประกอบการโครงข่ายทีวีดาวเทียม และเคเบิลทีวี เกี่ยวกับประกาศ กสท.
เรื่องการจัดเรียงลำดับบริการโทรทัศน์ใหม่  หรือการจัดเรียงช่องใหม่ ในตำแหน่งหมายเลข 1-36 จากเดิมอยู่ในตำแหน่ง 11-46 ในโ ครงข่ายเคเบิลและดาวเทียม

ว่าเรื่องนี้ผู้ประกอบการมีความเห็นแตกเป็น 2 ส่วน คือ ผู้ประกอบการเคเบิลทีวี และดาวเทียมบางส่วนเห็นด้วย ขณะที่ผู้ให้บริการโครงข่ายดาวเทียม ไม่เห็นด้วย จึงได้ให้ผู้ประกอบการเสนอความคิดเห็น และนัดหารืออีกครั้ง สัปดาห์หน้า
พร้อมระบุว่า เรื่องนี้ยังมีเวลาอีกกว่า 2 เดือน ในการ ทำประชาพิจารณ์  แต่ท้ายที่สุดต้องให้ความเป็นธรรมทั้งสองฝ่าย และ ผู้บริโภค ต้องได้ประโยชน์สูงสุด
ขณะที่  นายวิชิต เอื้ออารีวรกุล กรรมการผู้จัดการ บริษัท เจริญยิ่ง (8888) จำกัด  กล่าวว่า ไม่เห็นด้วยกับการจัดเรียงช่องใหม่ เนื่องจากผู้ประกอบการเสียรายได้จากการจัดเรียงช่องที่ได้รับความนิยม 1-10 พร้อมเห็นว่า กสท. กำลังทำให้ ทีวีดิจิตอล ได้เปรียบกว่าโครงข่ายอื่น
ด้าน นายณัฐชัย อักษรดิษฐ์ นายกสมาคมเคเบิลทีวีแห่งประเทศไทย เห็นด้วยกับการจัดเรียงช่องใหม่ เพราะประชาชนได้ประโยชน์ ไม่สับสน ส่วนผู้ประกอบการโครงข่ายของบริษัท  อาร์เอส  และ ทรูวิชันส์  ยังสงวนท่าที โดยขอให้ร่างประกาศฉบับใหม่ออกมาก่อน

