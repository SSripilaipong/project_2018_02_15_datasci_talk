กรมการค้าภายในเตรียมเก็บอัตราค่าบริการยกตู้เปล่าใหม่ หลังสภาผู้ส่งออกฯร้องถูกเก็บค่าบริการที่ไม่เป็นธรรม เริ่มใช้ 15 กันยายนนี้

นายสันติชัย สารถวัลย์แพศย์ รองอธิบดีกรมการค้าภายใน กล่าวภายหลังการประชุมร่วมกับผู้ประกอบการตู้คอนเทนเนอร์ ผู้ประกอบการเดินเรือ และสภาผู้ส่งออกสินค้าทางเรือแห่งประเทศไทย ว่าให้จัดเก็บอัตราค่าบริการยกตู้เปล่า (Lift on Charge) กับผู้ส่งออกใหม่
โดย ตู้คอนเทนเนอร์ขนาด 20 ฟุต เก็บค่าบริการ 280 บาทต่อตู้ จากเดิมที่เรียกเก็บ 300 บาทต่อตู้ และ ตู้คอนเทนเนอร์ขนาด 40 ฟุต  เก็บค่าบริการ 560 บาทต่อตู้ จากเดิมที่เรียกเก็บ 600 บาทต่อตู้ ซึ่งอัตราค่าบริการใหม่ที่เรียกเก็บจะยังไม่รวมค่าภาษีมูลค่าเพิ่ม หรือ VAT แต่อย่างไร โดยกำหนดให้เก็บในอัตราดังกล่าวตั้งแต่วันที่ 15 กันยายน-31 ธันวาคม 2557
เมื่อครบเวลาที่กำหนดจะเรียกผู้ที่เกี่ยวข้องมาหารือกันใหม่ เพื่อพิจารณาอัตราค่าบริการให้สอดคล้องกับสถานการณ์ปัจจุบัน ในเดือนมกราคม 2558  นอกจากนี้หากผู้ประกอบการไม่ได้ให้ความร่วมมือทางกรมก็มีกฎหมายว่าด้วยราคาสินค้า และบริการดูแลอยู่
อย่างไรก็ตาม การปรับราคาในครั้งนี้มีผลมาจากสภาผู้ส่งออกฯเข้ามาร้องเรียนกับกรมการค้าภายใน ว่ามีการเก็บอัตราค่าบริการยกตู้เปล่าไม่เป็นธรรม ในท่าเรือแหลมฉบัง ทางกรมจึงเป็นตัวกลางเพื่อประสานกับผู้ประกอบการทั้งหมด และหาข้อสรุปอัตราค่าบริการยกตู้ที่ทุกฝ่ายสามารถยอมรับกันได้

MThai News
