ต้องยอมรับว่า ก่อนที่จะถึงยุคทีวีดิจิตอล ความนิยมของผู้ชมในการติดตามรับชมข่าวสาร ความบันเทิงบนจอแก้ว ช่อง 3 และ ช่อง 7 ต่างช่วงชิงเรตติ้งเรียกฆ่าโฆษณาแบบเต็มๆ มาเป็นเวลานาน เป็นเพราะฟรีทีวีที่มีจำนวนช่องอยู่จำกัด จึงดึงดูดความสนใจจากคนดูได้ไม่ยาก จนช่องเหล่านี้เป็นที่ติดตลาด มีฐานคนดูที่ใหญ่

หลังจากนั้น ทีวีช่องดาวเทียม เคเบิล เริ่มคึกคัก หลายช่องมีการนำเสนอรายการที่น่าสนใจ ทำให้ผู้ชมมีช่องทางในการรับชมมากขึ้น อีกทั้งไม่ต้องเสียค่าใช้จ่ายรายเดือน ก็สามารถดูรายการทีหลากหลายตามไสตล์ ไหนจะมีช่องทีวีดิจิตอลเกิดใหม่ ให้ดูกันแบบจุใจ
แต่ที่เป็นปัญหา กับกรณีของช่อง 3 หนึ่งในฟรีทีวี ทีมีการประมูลช่องทีวีดิจิตอลมาถึง 3 ช่องคือ วาไรตี้ 3 SD (มาตรฐาน) ช่อง 3 HD (คมชัดสูง) และช่อง 3 แฟมมิลี่ (เด็กและครอบครัว) แต่เป็นการบริหารงานของคนละบริษัท คือ บริษัท บีอีซีมัลติมีเดีย จำกัด บริหารช่องทีวีดิจิตอล ส่วนช่อง 3 อนาล็อก รับสัมปทาน อสมท ในนามบริษัท บางกอกเอ็นเตอร์เทนเม้นต์ จำกัด ซึ่งเป็นนิติบุคคลที่บริหารจัดการแต่ละช่องนั้นแยกบริษัทกัน
ด้วยเหตุที่บริหารงานกันคนละบริษัท ทำให้ช่อง 3 ไม่สามารถเอารายการจากช่อง 3 อนาล็อกมาออกอากาศทางดิจิตอล อาจเป็นเพราะเหตุผลทั้งค่าโฆษณา เลขช่อง จึงเกิดปัญหาขึ้น จะเห็นได้ว่าหลังมีการทดลองออกอากาศระบบทีวีดิจิตอล ช่อง 3 HD ก็ทำคนดูผิดหวังกับผังรายการที่ไม่น่าสนใจ อีกทั้งช่อง 3 อนาล็อกเดิมก็ไม่คมชัด ไม่สอดคล้องกับแนวคิดการพัฒนาไปสู่ระบบทีวีดิจิตอล
หากช่อง 3 ต้องการดิ้นรนสู้ต่อ ก็ต้องขออนุญาต กสทช. ภายใต้เงื่อนไข โฆษณาได้ไม่เกิน 6 นาทีต่อชั่วโมง จากเดิมที่เคยโฆษณาในช่อง 3 อนาล็อก 12 นาทีต่อชั่วโมง และต้องเสียค่าธรรมเนียมใบอนุญาตให้ กสทช.อีก 2% ของรายได้ พร้อมจ่ายเงินสมทบกองทุนวิจัย และพัฒนาอีก 2% เท่ากัน
สำหรับใครที่สงสัยว่า แล้วเหตุใดช่อง 7 กับช่อง 9 สามารถออกอากาศคู่ขนานแบบธุรกิจได้ ก็เป็นเพราะบริหารงานภายใต้บริษัทเดียวกัน ส่วนช่อง ช่อง 5 ช่อง 11 และ TPBS ออกอากาศแบบคู่ขนานเพราะเป็นช่องให้บริการสาธารณะอยู่แล้ว
อย่างไรก็ตาม ช่อง 3 ก็ต้องทำทุกวิถีทางเพื่อต่อสู้ไม่ให้จอดำ หายไปจากจอเคเบิล ดาวเทียม แม้ คสช.จะประกาศให้โทรทัศน์ทั้งอนาล็อก และดิจิทัล ออกอากาศได้ทุกโครงข่าย แต่จนถึงวาระสุดท้าย 1 กันยายน ครบกำหนด การบังคับใช้กฎมัสต์แคร์รี (ให้ “ฟรีทีวี” ต้องออกอากาศได้ทุกช่องทาง) กสท.มีมติ ห้ามผู้ประกอบการดาวเทียม เคเบิ้ล นำช่อง 3 ดั้งเดิมมาออกอากาศอีก
แนวทางแก้ปัญหาก็คือ ช่อง 3 ต้อง นำช่อง 3 อนาล็อกมาออกอากาศคู่ขนาน ทางดิจิตอล โดยขออนุญาตจาก กสทช. ขอใบอนุญาตทีวีดาวเทียมเพิ่มเติม แต่หากยังไม่ยอมทำ ก็ถือว่าเพราะทำผิดกฏ ไม่ต้องการเปลี่ยนแปลงเป็นระบบทีวีเป็นดิจิตอลผิดหลักการเปลี่ยนระบบของวงการโทรทัศน์ของไทย
ล่าสุด ผู้ประกอบการดาวเทียม เคเบิลทีวีทั้งหมดยินดีให้ความร่วมมือ จอดำช่อง 3 อนาล็อก ใน 30 วัน ถึงเวลานับถอยหลัง ช่อง 3 บนช่องดาวเทียม เคเบิล กลายเป็นจอดำ สามารถดูได้เพียงเสาหนวดกุ้ง และหากเป็นเช่นนั้น ช่องที่ครองใจผู้ชมมาเป็นเวลานานอาจจะต้องยอมเสียฐานคนดู เม็ดเงินโฆษณา เพราะต้องทำตามกฎกติกาที่กำหนดไว้
เพชรพิริยะ
