รัฐมนตรีคลัง  บินร่วมประชุม  ASEM  12 ก.ย. ที่นคร มิลาน   สาธารณรัฐอิตาลี  พร้อมแจงสถานการณ์ การเมืองเศรษฐกิจไทย
นายกฤษฎา จีนะวิจารณะ ผู้อํานวยการสํานักงานเศรษฐกิจการคลัง ในฐานะโฆษกกระทรวงการคลัง  เปิดเผยว่า  รัฐมนตรีว่าการกระทรวงการคลัง
มีกำหนดจะเดินทางไปเข้าร่วม การประชุมรัฐมนตรีว่าการกระทรวงการคลังเอเชีย-ยุโรป   (Asia-Europe Finance Ministers’ Meeting : ASEM FinMM ) ครั้งที่ 11 ในวันที่ 12 กันยายน 2557 ณ นครมิลาน สาธารณรัฐอิตาลี

โดยมีรัฐมนตรีว่าการกระทรวงการคลังจากประเทศสมาชิกอาเซม ผู้แทนจาก องค์กรระหว่างประเทศ   ธนาคารกลางยุโรป   คณะกรรมการยุโรป  และ สำนักเลขาธิการอาเซียน  เข้าร่วมการประชุมด้วย
การประชุมครั้งนี้มีแนวคิดหลัก (Theme) คือพันธมิตรใหม่ทางยุทธศาสตร์เพื่อสร้างเสริมการเติบโตอย่างยั่งยืนและมั่งคั่ง (A New Strategic Alliance to Create Sustainable and Profitable Growth) และจะมีการหารือใน 3 ประเด็นหลัก
ได้แก่ การพัฒนาทางเศรษฐกิจ และการเงินความเป็นหุ้นส่วนระหว่างยุโรปและเอเชียเพื่อเสริมสร้างการเจริญเติบโตและผลิตผลและ อนาคตทางการค้าและการลงทุนระหว่างยุโรปและเอเชีย
โดยการเข้าร่วมประชุมของรัฐมนตรีว่าการกระทรวงการคลังในครั้งนี้ ถือเป็นโอกาสกันดีที่ประเทศไทยจะได้ให้ข้อมูลและสร้างความเข้าใจที่ถูกต้องกับประชาคมโลกเกี่ยวกับภาวะเศรษฐกิจและการเมืองของไทย
ตลอดจนนำเสนอแนวนโยบายที่สำคัญของรัฐบาลที่จะมุ่งพัฒนาประเทศในระยะต่อไปรวมถึงการกระชับ ความสัมพันธ์ทางเศรษฐกิจ  การค้าและการลงทุนกับต่างประเทศและการดำเนินการต่าง ๆ เพื่อมุ่งสู่การเป็น ประชาคมเศรษฐกิจอาเซียน

