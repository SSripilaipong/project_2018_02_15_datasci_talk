กระทรวงพาณิชย์  เดินหน้า ร้านอาหารคืนความสุข ในต่างจังหวัด ต้นเดือน ต.ค. เชื่อสิ้นปีเกินเป้า 5,000 ร้านค้าทั่วประเทศ
นางจินตนา ชัยยวรรณาการ อธิบดีกรมการค้าภายใน  กล่าวภายหลังมอบ ป้ายสัญลักษณ์ หนูณิชย์…พาชิม  ภายใต้โครงการร้านอาหารปรุงสำเร็จเพื่อคืนความสุขทุกจานให้ประชาชน

ที่ร้าน  เก่ง เฮง เจริญ ก๋วยเตี๋ยวต้มยำตำลึง  บริเวณ สะพานพระนั่งเกล้า จ.นนทบุรี  ซึ่งทางร้านจำหน่ายก๋วยเตี๋ยวตามราคาแนะนำจานละ 30-35 บาท
โดย นางจินตนา ระบุว่า หลังเปิดโครงการตั้งแต่เมื่อวันที่ 8 สิงหาคมที่ผ่านมา จนถึงขณะนี้มีร้านค้าเข้าร่วมโครงการแล้วเกินเป้าหมาย 1,000 ร้าน ในกรุงเทพฯ และปริมณฑล และจะเปิดโอกาสให้ผู้สนใจมาสมัครเข้าร่วมโครงการต่อเนื่อง
ขณะที่ในต่างจังหวัดแม้จะยังไม่ได้เปิดโครงการ แต่มีผู้สนใจสมัครเข้าร่วมแล้วไม่ต่ำกว่า 200 ร้าน โดยคาดว่า โครงการในต่างจังหวัด จะเริ่มได้ในภาคอีสาน ต้นเดือนตุลาคมนี้ หลังจากนั้นจะทยอยไปตามภูมิภาคต่าง ๆ
โดยเชื่อว่าจะมีร้านค้าเข้าร่วมในต่างจังหวัดไม่ต่ำกว่า 4,000 ร้าน และหากรวมใน กทม. จะได้เกิน 5,000 ร้านทั่วประเทศ โดยร้านที่เข้าร่วมโครงการมียอดขายเพิ่มขึ้นร้อยละ 20-30

