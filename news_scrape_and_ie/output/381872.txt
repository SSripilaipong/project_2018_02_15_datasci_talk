สมาคมผู้ผลิตไก่เพื่อการส่งออกไทย ยันไก่ไทยไร้สารปฏิชีวนะตกค้าง คาดส่งออกปี 57 แตะ 5.6 แสนตัน โตขึ้น 9%
นายคึกฤทธิ์ อารีปกรณ์ ผู้จัดการสมาคมผู้ผลิตไก่เพื่อการส่งออกไทย กล่าวว่า ประเทศไทยเป็นผู้ส่งออกเนื้อไก่รายใหญ่ติดอันดับที่ 3 ของโลก และมีการส่งออกเนื้อไก่ ทั้งไก่สดและไก่แปรรูป ประมาณ 80-90% ไปยังตลาดสหภาพยุโรป (อียู) และญี่ปุ่น
ทั้งนี้ ที่ผ่านมาไทยปฏิบัติตามมาตรฐานการผลิตทั้งในประเทศและตามมาตรฐานสากลอย่างเคร่งครัดและครบถ้วน ผู้ประกอบการไทยล้วนให้ความสำคัญกับการรักษามาตรฐานและระบบปฏิบัติด้านการผลิตตลอดจนห่วงโซ่การผลิต ตั้งแต่ฟาร์มจนถึงมือผู้บริโภคอย่างเคร่งครัด
ขณะที่ประเทศคู่ค้าทั้งสองจะส่งเจ้าหน้าที่มาตรวจระบบการควบคุมคุณภาพและความปลอดภัยของอาหารทุกปี ดังนั้น การกล่าวหาว่าไก่ไทยมีสารปฏิชีวนะตกค้างจึงเป็นการให้ข้อมูลที่ไม่ถูกต้อง
อย่างไรก็ตาม สำหรับการส่งออกเนื้อไก่ ทั้งไก่สดและไก่แปรรูปในปี 2557 นี้ ทางสมาคมมีการส่งออกทั้งหมด 5.6 แสนตัน คิดเป็นมูลค่า 7.8 หมื่นล้านบาท เพิ่มขึ้นจากปีที่ผ่านมา 8 พันล้านบาท หรือ 9% ทั้งนี้ ยังมีปัจจัยที่ต้องติดตามที่ส่งผลกระทบต่อการส่งออกคือ ค่าเงินบาทที่จะส่งผลต่อราคาสินค้าและประเทศคู่ค้าที่มีการผลิตเนื้อไก่ด้วยเช่นกัน

MThai News
