เปิดประมูลข้าวครั้งที่ 2 กว่า 1.3 แสนตัน เอกชนยื่นซอง 37 ราย เชื่อขายข้าวได้หมด

วันนี้(12 ก.ย.) กรมการค้าต่างประเทศเปิดให้ผู้ที่สนใจเข้ายื่นซองเสนอราคาประมูลข้าวในสต๊อกรัฐบาล ครั้งที่ 2/2557 ตั้งแต่เวลา 08.30-11.00 น. ซึ่งมีผู้เข้าร่วมประมูลซื้อข้าวทั้งสิ้นจำนวน 37 ราย
โดยจะมีการเปิดซองประมูล ในเวลา 13.30 น. ซึ่งข้าวที่นำออกมาประมูลครั้งนี้มีปริมาณรวม 139,675 ตัน แบ่งเป็นข้าวหอมมะลิ 100% ชั้น 2, ข้าวเหนียวขาว 10%, ข้าวท่อนหอมมะลิ ปลายข้าวหอมมะลิ ปลายข้าวปทุมธานี ปลายข้าวเหนียวเอวัน และปลายข้าวขาวเอวันเลิศ ในโครงการนาปี 54/55, นาปรัง 55 55/56 (รอบ 1) (รอบ2) และ 56/57
โดย นางดวงพร รอดพยาธิ์ อธิบดีกรมการค้าต่างประเทศ มั่นใจว่าการเปิดประมูลครั้งนี้ จะสามารถขายข้าวทั้งหมดได้ เพราะเงื่อนไขการประมูลชัดเจนมากขึ้น มีการแก้ปัญหาข้อผิดพลาด ทั้งเรื่องราคาอ้างอิงพื้นฐาน และการตรวจสอบ คุณภาพข้าว ส่วนการประมูลในรอบต่อไป ยังต้องรอประเมินจากหลายปัจจัย ทั้งการตรวจสอบคุณภาพข้าวและความต้องการของตลาด เพื่อไม่ให้กระทบกับราคาข้าวที่กำลังออกสู่ตลาด

MThai News
