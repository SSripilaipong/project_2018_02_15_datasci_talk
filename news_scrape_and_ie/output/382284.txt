‘ ประวิทย์ มาลีนนท์ ‘ เดินทางเข้าพบ ‘ ฐากร ตัณฑสิทธิ์ ‘ ยื่นเรื่องต่อ กสทช. ทบทวนมติ ช่อง 3 จอดำ  เผยมี 3 แนวทางพิจารณา
นายประวิทย์ มาลีนนท์ ในฐานะตัวแทน บริษัท บางกอกเอ็นเตอร์เทนเม้นต์ จำกัด หรือ ช่อง 3   ได้เดินทางเข้าพบนาย ฐากร ตัณฑสิทธิ์ เลขาธิการ คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)
โดยใช้เวลาเข้าพบประมาณ 15 นาที และไม่ให้สัมภาษณ์แก่สื่อมวลชนแต่อย่างใด

โดยนายฐากร เปิดเผยว่า นายประวิทย์ได้เข้าพบเพื่อขอให้กสทช. ทบทวนมติคณะกรรมการกิจการกระจายเสียงและกิจการโทรทัศน์ (กสท.)  ที่มีคำสั่งไม่ให้ โทรทัศน์ดาวเทียม  และ เคเบิลทีวี นำช่องรายการอนาล็อกของช่อง 3 ไปออกอากาศ
รวมถึงให้ทบทวนมติ กสท.ที่ให้ ช่อง 3 สิ้นสุดการให้บริการเป็นการทั่วไป  และระหว่างการพิจารณาขอให้ กสทช.มีมาตรการเยียวยาให้ช่อง 3 สามารถออกอากาศผ่านทางโครงข่ายทีวีดาวเทียม และเคเบิลทีวีได้ไปก่อน
ทั้งนี้ กสทช.จะนำเรื่องดังกล่าวเสนอให้คณะกรรมการ กสทช.พิจารณาในการประชุมวันที่ 17 กันยายนนี้ ซึ่งขึ้นอยู่กับคณะกรรมการว่าจะรับข้อเรียกร้องของช่อง 3 ไปพิจารณาหรือไม่
ซึ่งตนคิดว่ามี 3 แนวทางในการพิจารณาคือ พิจารณาว่ามีแนวทางแก้ไขอย่างไรบ้าง เพื่อเสนอต่อที่ประชุมกสทช.ต่อไป และตั้ง คณะอนุกรรมการ ขึ้นมาพิจารณาโดยตรง หรือแนวทางสุดท้ายคือไม่รับพิจารณาเรื่องนี้


MThai News
