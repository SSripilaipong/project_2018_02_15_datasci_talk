กระทรวงการคลังเตรียมออกพันธบัตร 1 แสนล้านให้รายย่อยซื้อ โดยเน้นดอกเบี้ยสูงและไม่เสียภาษี พร้อมนัด 13 สถาบันการเงินวางแผนกู้บริหารหนี้สาธารณะงบปี 2558 วงเงิน 1.25 ล้านล้านบาท

โดยการออกพันธบัตรออมทรัพย์จะพิจารณาจากตลาดและอายุของพันธบัตรที่ออก ซึ่งที่ผ่านมามีการออกพันธบัตรอายุ 3 ปี 5 ปี และ 7 ปี ซึ่งเป็นที่สนใจของนักลงทุนรายย่อย เพราะกระทรวงการคลังให้อัตราผลตอบแทนสูง และชดเชยภาษีจากดอกเบี้ย 15% ให้กับผู้ซื้อพันธบัตรออมทรัพย์ ทำให้นักลงทุนรายย่อยหันมาสนใจการซื้อพันธบัตรมากขึ้นเนื่องจากได้ผลตอบแทนดีกว่าฝากธนาคารพาณิชย์
ขณะที่วงเงินการออกพันธบัตรออมทรัพย์แต่ละครั้งจะออกครั้งละจำนวนมากๆ เนื่องจากที่ผ่านมาคลังออกพันธบัตรออมทรัพย์ตามแผนการบริหารหนี้สาธารณะปีงบประมาณ 2557 ล่าสุดวงเงิน 3 หมื่นล้านบาท 7 ปี ดอกเบี้ย 4.25% และอายุ 10 ปี ดอกเบี้ย 4.75% สามารถขายหมดภายใน 3 วัน
ซึ่งทาง คสช.ต้องการให้คลังออกพันธบัตรออมทรัพย์ขายเพิ่มให้กับนักลงทุนรายย่อยทันที แต่เนื่องจากแผนการบริหารหนี้ปีงบประมาณ 2557 วางแผนไว้หมดแล้วไม่มีวงเงินเพิ่มที่จะออกได้อีก ทำให้คาดว่าต้นปีงบประมาณ 2558 จะพิจารณาออกพันธบัตรออมทรัพย์เป็นอันดับต้นๆ
นอกจากนี้สำนักงานบริหารหนี้สาธารณะ (สบน.) เตรียมหารือกับ 13 สถาบันการเงิน เพื่อวางแผนการกู้เงินตามแผนบริหารหนี้สาธารณะปีงบประมาณ 2558 วงเงิน 1.25 ล้านล้านบาท ซึ่งได้ผ่านความเห็นชอบของคณะรักษาความสงบแห่งชาติ (คสช.) แล้ว เพื่อให้การกู้เงินไม่กระจุกตัวจนส่งผลกระทบกับตลาดเงิน

MThai News
