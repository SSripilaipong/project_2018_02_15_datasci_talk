สรรพากรเตรียมส่งเจ้าหน้าที่จัดเก็บภาษีในพื้นที่ค้าขายตามตลาดซื้อขายใหญ่ เช่น สำเพ็ง โบ๊เบ๊  อีกทั้งดึงผู้ประกอบการอี-คอมเมิร์ซ เข้ามาหารือถึงการเสียภาษีที่ถูกต้อง

นายประสงค์ พูนธเนศ อธิบดีกรมสรรพากร เตรียมสั่งให้เจ้าหน้าที่เข้าไปตรวจสอบการ จัดเก็บภาษี บุคคลธรรมดาที่เป็น ผู้ประกอบการธุรกิจเงินสด โดยเฉพาะการค้าขายของตามตลาดซื้อขายขนาดใหญ่ เช่น สำเพ็ง โบ๊เบ๊ การค้าขายตามชายแดน และเจ้ามือหวยใต้ดิน เพื่อดึงเข้ามาเสียภาษีให้ถูกต้อง
โดยกรมสรรพากรตรวจสอบฐานข้อมูลประชากรของประเทศที่มีอยู่ประมาณ 67 ล้านราย พบว่ามีเพียง 5 ล้านรายเท่านั้น ที่เข้าเกณฑ์การเสียภาษีบุคคลธรรมดา และอีก 5 ล้านรายที่เป็นผู้ประกอบการธุรกิจเงินสด ที่ต้องเสียภาษีให้ถูกต้อง อีกทั้งเตรียมนัดหารือผู้ประกอบการอี-คอมเมิร์ซ ถึงการเสียภาษีที่ถูกต้อง
เนื่องจากในการทำธุรกิจหากมีการซื้อขายและมีรายได้เกินกว่า 1.8 ล้านบาทต่อปี ต้องเข้ามาจดทะเบียนเสียภาษีมูลค่าเพิ่ม และหากเข้าข่ายเสียบุคคลธรรมดาก็ต้องยื่นแบบเสียภาษีให้ถูกต้องตามกฏหมาย

MThai News
