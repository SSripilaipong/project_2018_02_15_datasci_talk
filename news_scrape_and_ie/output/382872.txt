กสทช.ดีเดย์ 15 ตุลาคม นี เริ่มจัดส่ง คูปองทีวีดิจิตอล  8 ล้านฉบับ ทางไปรษณีย์ถึงประชาชน ย้ำโปร่งใส ไม่มีการทุจริต
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เปิดเผยว่า เมื่อสัปดาห์ที่ผ่านมา สำนักงานสลากกินแบ่งรัฐบาล ได้ส่งหนังสือยืนยันอย่างเป็นทางการแจ้งสำนักงาน กสทช. แล้วว่าไม่สามารถจัดพิมพ์คูปองเงินสนับสนุนค่าอุปกรณ์รับชมทีวีดิจิตอล 8 ล้านฉบับได้ทันภายในเดือนกันยายนนี้ ตามความต้องการของ กสทช.


ทางสำนักงาน กสทช.จึงได้เปลี่ยนแปลงหน่วยงานที่จัดพิมพ์คูปองเป็น บริษัท จันทร์วาณิชย์ ซีเคียวริตี้ พริ้นติ้ง จำกัด และบริษัท ที เค เอส เทคโนโลยี จำกัด (มหาชน) ตามคำแนะนำของโรงพิมพ์รัฐบาล อาทิ กองสลาก,โรงพิมพ์ตำรวจ และสำนักพิมพ์คุรุสภา
โดยขณะนี้ จันทร์วาณิชย์ ซีเคียวริตี้ พริ้นติ้ง และที เค เอส เทคโนโลยี ได้เริ่มต้นการจัดพิมพ์คูปองเป็นที่เรียบร้อยแล้ว โดยแบ่งการจัดพิมพ์ในระยะแรกจะพิมพ์บริษัทละ 4 ล้านฉบับ ซึ่งเมื่อนำมารวมกันทั้ง 2 บริษัท จะได้เป็นจำนวนของคูปองที่จะจัดส่งให้ประชาชน 8 ล้านฉบับ ใน 45 จังหวัดภายในปีนี้  ทั้งนี้ ทั้ง 2 บริษัทจะต้องจัดพิมพ์คูปองทั้งโครงการรวมทั้งสิ้นบริษัทละ 7.05 ล้านฉบับ หรือรวม 14.1 ฉบับ ตามจำนวนครัวเรือนที่เข้าหลักเกณฑ์การรับคูปอง คือ มีทะเบียนบ้าน มีเจ้าบ้านและลูกบ้านอาศัยอยู่จริง ส่วนวงเงินที่ใช้จัดพิมพ์คูปองยังคงอยู่ในกรอบวงเงินเดิมคือ 65 ล้านบาท
นอกจากนี้นายฐากรกล่าวอีกว่า สำหรับขั้นตอนต่อไปเมื่อได้รับคูปองแล้ว จะจัดส่งให้บริษัท ไปรษณีย์ไทย จำกัด เพื่อจัดส่งคูปองแบบลงทะเบียนไปยังบ้านเรือนประชาชน ซึ่งการเลือกวิธีจัดส่งแบบลงทะเบียน เพื่อเป็นข้อมูลบันทึกการจัดส่งคูปอง และเป็นวิธีการที่จะป้องกันการทุจริตได้  โดยการจัดส่งคูปองถึงมือประชาชนจะจัดส่งในวันที่ 15 ตุลาคม หรือเร็วกว่าอย่างแน่นอน
ทั้งนี้ การจัดพิมพ์และการจัดส่งคูปองจะทำตามจำนวนครัวเรือนที่จะแจกเท่านั้น ไม่มีการพิมพ์คูปองเกินจำนวนครัวเรือนอย่างแน่นอน โดยขอย้ำว่าการแจกคูปองทีวีดิจิตอลทำด้วยความโปร่งใส ไม่มีการทุจริตแน่นอน เพราะลงทะเบียนการส่งจากไปรษณีย์ สามารถตรวจสอบได้ มีข้อมูลชัดเจน จากการลงทะเบียนราคาค่าส่ง 10 บาทต่อฉบับ ตรวจสอบได้ว่าครัวเรือนไหนได้รับคูปองแล้ว ซึ่งการดำเนินงานทุกขั้นตอนของ กสทช. ตรวจสอบได้
MThai News
