รมว.คลังมอบนโยบายให้ข้าราชการ ทำแผนจัดเก็บภาษีมรดก ภาษีที่ดินและสิ่งปลูกสร้าง พร้อมทั้งออกพันธบัตรระยะยาวรองรับการลงทุน


นายสมหมาย ภาษี รัฐมนตรีว่าการกระทรวงการคลัง กล่าวถึงการปรับปรุงโครงสร้างภาษีว่าจะคงอัตราภาษีไว้ในระดับปัจจุบัน แต่ได้ข ยายฐานการจัดเก็บภาษีไปยังภาษีประเภทใหม่ เช่น ภาษีมรดก ภาษีที่ดินและสิ่งปลูกสร้าง  โดยจะไม่ให้กระทบต่อผู้มีรายได้น้อย ซึ่งยอมรับว่าภาษีมรดกจัดเก็บเมื่อมีการโอนให้ทายาท โดยยังไม่จัดเก็บจากกองมรดก จึงต้องศึกษาให้รอบคอบ เพราะวางระเบียบไม่ดีคนรวยมีความรู้อาจหาช่องทางหลีกเลี่ยงภาษีได้ จึงต้องรับฟังความเห็นจากฝ่ายต่าง ๆ ให้ทั่วถึง
ขณะที่ภาษีที่ดินและสิ่งปลูกสร้าง เก็บจากที่ดินในปัจจุบันแม้ยังไม่ได้โอน เมื่อทำการโอนต้องจัดเก็บอีกครั้งจึงมีรายได้เข้ารัฐเพิ่มอีกทาง โดยร่างกฎหมายทั้ง 2 ฉบับศึกษาเตรียมพร้อมไว้แล้ว
อีกทั้งเตรียมทำแผนกระตุ้นเศรษฐกิจอีกหลายทาง เช่น การออกพันธบัตรระยะยาว พันธบัตรอายุ 100 ปี รวมถึงการบริหารจัดการหนี้ภาครัฐสูงถึง 700,000 ล้านบาท
ส่วนการปรับเพิ่มภาษีมูลค่าเพิ่มปลายปี 2558 ตามกรอบที่กำหนดไว้นั้น จะต้องพิจารณาหลายขั้น เพื่อไม่ให้ประชาชนได้รับผลกระทบมากจนเกินไป สำหรับภาพรวมเศรษฐกิจจากเศรษฐกิจโลกที่ยังชะลอตัว คาดว่าในช่วงไตรมาส 4 จีดีพีจะเติบโตมากกว่าร้อยละ 2 แต่ทั้งปีไม่น่าเกินร้อยละ 2 จึงต้องการประสานกับกระทรวงมหาดไทยเร่งรัดการเบิกจ่ายงบค้างกว่า 350,000 ล้านบาท เพราะมีการเบิกจ่ายไปแล้วแต่ยังไม่เริ่มลงทุน จึงต้องการให้เม็ดเงินดังกล่าวออกไปกระตุ้นเศรษฐกิจต่อไป

MThai News
