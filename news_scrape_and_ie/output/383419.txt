ท่าเรือแหลมฉบัง เร่งพัฒนาโครงการศูนย์การขนส่งตู้สินค้าทางรถไฟ คาดเปิดได้ปี 61 รองรับได้สูงสุด 2.0 ล้านทีอียู/ปี



เรือเอก สุทธินันท์ หัตถวงษ์ ผู้อำนวยการท่าเรือแหลมฉบัง (อ.ทลฉ.) เปิดเผยว่า ปัจจุบัน ท่าเรือแหลมฉบัง ได้เร่งดำเนินการโครงการพัฒนาศูนย์การขนส่งตู้สินค้าทางรถไฟ (Rail Transfer Terminal) โดยได้จ้างบริษัทที่ปรึกษาวิเคราะห์โครงการและออกแบบรายละเอียดสำหรับก่อสร้างในรูปแบบของย่านขนถ่ายตู้สินค้า อาคารสำนักงาน พร้อมสิ่งอำนวยความสะดวกและระบบสาธารณูปโภคต่างๆ
ซึ่งการท่าเรือแห่งประเทศไทย (กทท.) เป็นผู้ลงทุนโครงสร้างพื้นฐานและเครื่องมือยกขนหลักทั้งหมด เป็นเงินรวมทั้งสิ้นกว่า 2,900 ล้านบาท โดยโครงการดังกล่าว เป็นส่วนหนึ่งในการสนับสนุนการลดต้นทุนโลจิสติกส์และช่วยเพิ่มศักยภาพในการแข่งขันของประเทศ ขณะนี้โครงการอยู่ระหว่างการนำเสนอคณะรัฐมนตรีพิจารณาอนุมัติโครงการฯ คาดว่าจะเปิดดำเนินการได้ในปี 2561 โดยโครงการดังกล่าว สามารถรองรับตู้สินค้าได้ 2.0 ล้านทีอียูต่อปี
อย่างไรก็ตาม ในส่วนของการวิเคราะห์ผลกระทบสิ่งแวดล้อมนั้น บริษัทที่ปรึกษาได้ทำการศึกษาและวิเคราะห์ผลกระทบทุกด้านและผ่านการพิจารณาเห็นชอบจากคณะกรรมการสิ่งแวดล้อมแห่งชาติเรียบร้อยแล้ว

MThai News
