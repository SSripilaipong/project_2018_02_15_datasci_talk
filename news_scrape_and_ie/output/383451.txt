ธุรกิจไอเดียสุดเจ๋ง ‘ ล้างรถเดลิเวอรี่ ‘ บุกตลาดคาร์วอช เอาใจคนรักรถ ‘ ไปถึงที่ ล้างดีถึงใจ ‘
เมื่อพูดถึงการล้างรถหลาย ๆ คนคงนึกภาพร้านล้างรถในที่ต่าง ๆ ที่เต็มไปด้วยรถยนต์หลากหลายยี่ห้อ เข้าคิวรอกันยาวเหยียด เฮ้ออ…เป็นภาพที่น่าเบื่อ จนใครหลาย ๆ คนขี้เกียจเอารถไปล้างซะแล้ว
นี่ขนาดยังไม่พูดถึงกรณีที่ขับรถออกไปล้างถึงที่ร้านอดทนรอคิวซะนาน จนรถสะอาดเอี่ยมอ่อง แต่เคราะห์ซ้ำกรรมซัดพอระหว่างทางกลับบ้าน ฝนเจ้ากรรมดันตกซะอีก หมดกันเลยสำหรับเวลา และเงินที่เสียไป

MThai News อาสาเป็นผู้แก้ปัญหาให้ทุก ๆ คนที่เคยประสบกับปัญหานี้ ด้วยบริการ ‘ล้างรถเดลิเวอรี่’ ไปถึงที่ ล้างดีถึงใจ ธุรกิจที่เอาใจคนรักรถ (แต่รักที่จะอยู่บ้านมากกว่าเอารถไปล้างข้างนอก)
ไม่ว่าคุณจะอยู่บ้าน หรือที่ทำงานก็ตาม!!!
‘ล้างรถเดลิเวอรี่’ หลายคนยังนึกภาพไม่ออกว่าหน้าตาจะเป็นแบบใด เป็นคนมาล้างรถให้ที่บ้านเฉย ๆ หรือเปล่า ใช้น้ำ ใช้อุปกรณ์บ้านเราหรือเปล่า หรือมีรถคันใหญ่ขนอุปกรณ์มาล้างกันแน่

ผิดทุกข้อที่คิดไว้เลยครับ! เพราะบริการล้างรถเคลื่อนที่ที่กำลังกล่าวถึงนี้ จะมีพนักงานพร้อมพาหนะคู่ใจคือมอเตอร์ไซค์คันจิ๋วคันเดียวเท่านั้น ที่จะมาบริการท่านเจ้าของรถ
และที่สำคัญปิดน้ำของท่านไปเลย อุปกรณ์ต่าง ๆ ก็เก็บไปหลังบ้าน เพราะเจ้ามอเตอร์ไซค์ที่ว่านี้มีทุกอย่างทั้งน้ำ และอุปกรณ์ต่าง ๆ ครบครัน ตั้งแต่ล้าง เช็ด ไปจนถึงขัดสี ดูดฝุ่นกันเลยทีเดียว


พออกพอใจกันสินะครับที่อยู่บ้านเฉย ๆ ก็มีคนมาล้างรถให้ถึงที่ แถมไม่รบกวนอะไรบ้านเราเลย แค่…ราคาหละครับแพงหรือเปล่า ล้างบ่อย ๆ จะไหวมั้ยเนี่ย
150-300 บาท  น่าจะเป็นราคากลาง ๆ ในการล้างรถทั่ว ๆ ไป (ขึ้นอยู่กับประเภทและขนาดรถ) ซึ่ง ‘ล้างรถเดลิเวอรี่’ ที่เรากล่าวมาทั้งหมด สนนราคาของหลาย ๆ เจ้าในตลาดก็อยู่ที่ประมาณ  230-500 บาท  เท่านั้น (ขึ้นอยู่กับประเภทและขนาดรถเช่นกัน)

นั่นหมายความว่าราคาแทบจะไม่ได้แตกต่างกันมากนัก แต่คุ้มค่าสุด ๆ เมื่อเทียบกับความสะดวกสบาย มีคนล้างรถให้ทั้ง ๆ ที่นอนดูซีรี่ย์เรื่องโปรดอยู่บ้านได้ ไม่ต้องไปนั่งรอที่ศูนย์ล้างรถให้เมื่อยตุ้ม
ถูกอกถูกใจ กดไลค์กันเลยทีเดียว ล้างรถครั้งต่อไปอย่าลืมนะครับ บริการ ‘ล้างรถเดลิเวอรี่’ บริการดี ๆ ที่คุณต้องลอง และที่สำคัญหากลองแล้วติดใจจนเป็นลูกค้าประจำ
ก็สามารถผันตัวมาเป็นเจ้าของกิจการได้นะครับ เพราะมีบางเจ้าเปิดขาย แฟรนไชส์ กันแล้ว ว้าวววว
MThai News
