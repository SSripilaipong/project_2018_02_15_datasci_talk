ไปรษณีย์ไทย จับมือ กรมการกงสุล เปิดบริการใหม่ เพิ่มทางเลือกส่งหนังสือเดินทางให้กับลูกค้าใน 3 วัน
นายสัญญา ทองสะพัก ผู้ช่วยกรรมการผู้จัดการใหญ่ สายงานระบบปฏิบัติการ บริษัท ไปรษณีย์ไทย จำกัด (ปณท) กล่าวว่า ไปรษณีย์ไทยได้ร่วมกับกรมการกงศุล เปิดบริการเพิ่มทางเลือกให้แก่ประชาชนด้วยบริการหนังสือเดินทางด่วนพิเศษทางไปรษณีย์ (พีเอสพี) ให้ได้รับหนังสือเดินทางภายใน 3 วันทำการ
ทั้งนี้ ปณท คิดค่าบริการอัตรา 60 บาทต่อเล่ม เพิ่มขึ้น 20 บาทต่อเล่ม โดยบริการพีเอสพีจะให้บริการเฉพาะที่กรมการกงสุล แจ้งวัฒนะ คาดว่าจะขยายไปที่ให้บริการทั่วประเทศไม่เกินต้นปีหน้า
ที่ผ่านมา ปณท รับส่งหนังสือเดินทางตั้งแต่ปี 2545 ซึ่งยังไม่พบปัญหาการจัดส่ง โดยกรมการกงสุล มีจำนวนผู้ทำหนังสือเดินทางเฉลี่ยวันละ 7,000 เล่ม โดยยอดการจัดส่งบริการอีเอ็มเอสราคา 40 บาท ที่ให้บริการก่อนหน้านี้อยู่ที่กว่า 4,000 เล่ม ถือว่าเกินครึ่ง และหลังจากที่ไปรษณีย์ได้ทดลองนำจ่ายหนังสือเดินทางพีเอสพีช่วงกลางเดือนส.ค. 2557 มียอดผู้ใช้บริการวันละกว่า 400 เล่ม
ขณะที่นายธงชัย ชาสวัสดิ์ อธิบดีกรมการกงสุล กล่าวว่า ปัจจุบันประชาชนมาทำหนังสือเดินทางปีละประมาณ 1.5 ล้านเล่ม จากการคำนวณค่าใช้จ่ายในการเดินทาง ฯลฯ การที่ประชาชนหันมาให้บริการของไปรษณีย์จะช่วยประหยัดเงินให้ประเทศปีละ 300-450 ล้านบาท โดยคำนวณในราคา 300 บาทต่อคน
“จากการที่ไปรษณีย์ไทยได้นำส่งหนังสือเดินทางผ่านบริการอีเอ็มเอสให้กรมการกงสุลตั้งแต่ปี 2545 ไม่พบการสูญหายหรือชำรุดระหว่างการขนส่งแต่อย่างใด”
MThai News
