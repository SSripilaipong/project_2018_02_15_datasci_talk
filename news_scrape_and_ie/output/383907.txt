เครดิตบูโรเร่งแจง อย่าหลงเชื่อโฆษณาชวนเชื่อทางอินเทอร์เน็ต ที่อ้างว่าสามารถรับทำบัตรเครดิต และธุรกรรมทางการเงิน ให้กับผู้ที่ถูกขึ้นบัญชีดำติดแบล็กลิสต์ได้นั้น ยันไม่เป็นความจริง วอนประชาชนอย่าหลงเชื่อ
นายสุรพล โอภาสเสถียร ผู้จัดการใหญ่ บริษัท ข้อมูลเครดิตแห่งชาติ จำกัด หรือ เครดิตบูโร กล่าวถึงกรณีข่าวโฆษณาชวนเชื่อทางอินเทอร์เน็ต  ที่อ้างว่าสามารถรับทำบัตรเครดิต บัตรกดเงินสด สินเชื่อส่วนบุคคล บ้าน รถยนต์ ให้กับผู้ที่ถูกขึ้นบัญชีดำติดแบล็กลิสต์ได้นั้น ว่าไม่เป็นความจริง  วอนประชาชนอย่าหลงเชื่อ อาจถูกต้มตุ๋นได้
โดยข้อมูลต่างๆที่เกิดขึ้น ทางเครดิตบูโรไม่สามารถเปลี่ยนแปลง ลบทิ้งให้ต่างไปจากความเป็นจริงได้ และไม่มีใครสามารถปลดล็อกอะไรได้ตามที่มีการโฆษณาหลอกลวง ซึ่งการจะแก้ไขข้อมูลในเครดิตบูโรสามารถทำได้ในกรณีที่ข้อมูลนั้นไม่ถูกต้องตามข้อเท็จจริงเท่านั้น โดยต้องมีหลักฐานชัดเจนที่พิสูจน์ได้ว่าข้อมูลไม่ถูกต้องจึงจะสามารถแก้ไขได้
นายสุรพล โอภาสเสถียร ยังกล่าวอีกว่า อยากให้ประชาชนระมัดระวัง และอย่าหลงเชื่อ ซึ่งการทำธุรกรรมทางการเงินหรือการขอสินเชื่อนั้น ควรติดต่อสถาบันการเงินที่ได้รับอนุญาตโดยตรงจะปลอดภัยที่สุด อีกทั้งเตรียมร่วมกับศูนย์คุ้มครองผู้ใช้บริการทางการเงิน (ศคง.) โดยธนาคารแห่งประเทศไทย (ธปท.) สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) ในการรณรงค์การให้ความรู้ทางการเงินและสื่อสารเรื่องนี้อย่างต่อเนื่อง เพื่อลดความเสี่ยงและความเสียหายที่อาจจะเกิดขึ้นจากใช้บริการ รวมทั้งความรู้เท่าทันการหลอกลวงทางการเงินจากกลุ่มมิจฉาชีพ เพื่อไม่ตกเป็นเหยื่อภัยทางการเงินในรูปแบบต่างๆ
หากประชาชนได้รับการโฆษณาชวนเชื่อ หรือได้รับการเสนอบริการในลักษณะดังกล่าวสามารถสอบถามหรือแจ้งข้อมูลได้ที่ศูนย์คุ้มครองผู้ใช้บริการทางการเงิน (ศคง.) หมายเลข 1213 เพิ่มเติมได้ที่ www.1213.or.th หรือกรณีสอบถามปัญหาเรื่องเครดิตบูโรก็สามารถติดต่อได้ที่ Call Center ของเครดิตบูโร หมายเลข 0-2643-1250

MThai News
