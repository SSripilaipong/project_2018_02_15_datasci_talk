บางจาก   แนะรัฐเลิกอุ้มภาษีดีเซล   ยกเลิกเบนซิน 95  พร้อม รับข้าวเน่าในโครงการรับจำนำข้าวมาผลิตเอทานอล
นายวิเชียร อุษณาโชติ กรรมการผู้จัดการใหญ่ บริษัท บางจากปิโตรเลียม จำกัด (มหาชน)  กล่าวว่า แม้ว่าราคา น้ำมันดิบเวสต์เท็กซัส ของสหรัฐฯ และ เบรนท์ ปรับตัวลดลง หลังปริมาณ น้ำมันดิบคงคลังสหรัฐฯ  ปรับเพิ่มขึ้นกว่าคาดการณ์

แต่ ราคาน้ำมันของไทย จะลดลงหรือไม่ ขึ้นอยู่กับ คณะกรรมการโยบายพลังงานแห่งชาติ (กบง.)  ว่าจะเร่งแก้ปัญหาการขาดทุนของ กองทุนน้ำมันเชื้อเพลิง ด้วยการเรียกเก็บเงินเพิ่มหรือไม่
ขณะที่ นโยบายปรับโครงสร้างราคาดีเซล  แม้ปัจจุบันรัฐบาลจะขึ้นภาษีจาก 0.005 สตางค์ เป็น 0.75 สตางค์ต่อลิตร ก็ตาม แต่ยังพบถึงการเปลี่ยนแปลงพฤติกรรมการใช้น้ำมันโดยหันไปใช้ดีเซลเป็นจำนวนมาก
ทั้งที่ ต้นทุนดีเซลและกลุ่มเบนซินไม่ได้แตกต่างกัน  ดังนั้น หาก รัฐบาลต้องการช่วยเหลือผู้มีรายได้น้อยจริงๆ  ก็ควรจะหามาตรการอื่นๆ มาช่วยเฉพาะกลุ่ม
ส่วนโครงสร้างดีเซลก็ควรปรับให้เหมาะสมโดยประกาศล่วงหน้าประมาณ 6 เดือน เพื่อให้ผู้ประกอบการสามารถเตรียมตัวล่วงหน้าในการปรับแผนการผลิตรองรับ
นอกจากนี้ นายวิเชียร กล่าวถึงการรับข้าวเสื่อมคุณภาพจากรัฐบาล ในโครงการจำนำข้าว มาผลิตเอทานอล ว่า ขณะนี้ทางบางจากได้มีความพร้อมรองรับ นำข้าวมาผลิตเป็นเอทานอล
แต่รัฐบาลเองยังไม่มีความชัดเจนว่าจะส่งมอบหรือไม่ ซึ่งต้องการเห็นนโยบายที่ชัดเจนของรัฐในการส่งเสริมเอทานอลอย่างจริงจัง โดยเฉพาะการยกเลิกการใช้น้ำมันเบนซิน 95

