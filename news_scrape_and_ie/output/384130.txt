กระทรวงพลังงาน เดินหน้าปรับราคา  LPG-NGV ภาคขนส่ง ต.ค. นี้ หวังให้เกิดความเหมาะสมในทุกผลิตภัณฑ์ หลังได้มีการปรับขึ้นน้ำมันไปก่อนหน้านี้ เล็งปัดฝุ่นบัตรเครดิตพลังงานในการดำเนินการ


รายการ  Good Morning Thailand  ทางช่อง  Mono29  รายงานข่าวกระทรวงพลังงานเตรียมปรับขึ้นราคาก๊าซ แอลพีจี-เอ็นจีวี ในเดือนตุลาคมนี้ ว่านายณรงค์ชัย อัครเศรณี รมว.พลังงาน ได้ออกมากล่าวถึงความคืบหน้าการปรับโครงสร้างพลังงาน ว่าการปรับขึ้นราคาของก๊าซ LPG และ NGV ในภาคขนส่ง เพื่อให้ราคาพลังงานมีความเหมาะสมทุกผลิตภัณฑ์โดยจะทยอยปรับตั้งแต่เดือนตุลาคมนี้เป็นต้นไป ส่วนกลุ่มที่มีรายได้น้อยจะมีมาตรการในการช่วยเหลืออย่างแน่นอน
สำหรับแนวทางการปรับราคาก๊าซแอลพีจี มี 2 แนวทาง คือ 1.) ปรับขึ้นทีเดียวเลย 1.25 บาทต่อกิโลกรัม ในช่วงเดือนตุลาคม หรือ 2.) ปรับขึ้น 2 ครั้ง ๆ ละ 62 สตางค์ ต่อ กิโลกรัม
ขณะที่ราคาก๊าซเอ็นจีวี ขณะนี้ตรึงราคาไว้ที่ 10.50 บาทต่อกิโลกรัม และมีแผนจะปรับขึ้น 1 บาท ต่อ กิโลกรัมในครั้งแรก โดยต้นทุนจริงของก๊าซเอ็นจีวี คือ 15 บาท ต่อกิโลกรัม ดังนั้นต้องจับตาดูว่า การปรับขึ้นราคาก๊าซเอ็นจีวี จะขึ้นแค่ 1 บาท ในเดือนตุลาคมนี้ หรือจะปรับขึ้นเดือนละ 1 บาท จนไปเท่ากับราคาต้นทุนจริงคือ 15 บาท ต่อ กิโลกรัม ทั้งนี้ขึ้นอยู่กับการประเมินผลกระทบและการตัดสินใจของรัฐบาล
ส่วนการปรับราคาน้ำมันที่ทยอยดำเนินการปรับไปแล้ว จะต้องดำเนินการต่อไปเพื่อให้สะท้อนต้นทุนที่แท้จริงและมีความเท่าเทียม โดยเฉพาะการเก็บภาษีสรรพสามิตดีเซล เหมือนกับการเรียกเก็บจากเบนซิน
พร้อมกันนี้ รมว.พลังงานยังได้เปิดเผยถึงแนวทางการสร้างความมั่นคงด้านไฟฟ้า น้ำมัน และก๊าซฯ ในประเทศว่า เตรียมจะเปิดการเปิดสัมปทานรอบใหม่โดยด่วน เพื่อไม่ให้กระทบต่ออัตราค่าไฟฟ้าในอนาคต
MThai News 
 ขอบคุณรายการ Good Morning Thailand ทางช่อง Mono29
