กระทรวงการคลัง เปิดเผยยอดการจัดเก็บรายได้รัฐบาลช่วง 11 เดือนแรกของปีงบประมาณ 2557 รวมทั้งสิ้น 1.88 ล้านล้านบาท ต่ำกว่าเป้าหมาย 8.2%
โฆษกกระทรวงการคลังเปิดเผยว่า ผลการจัดเก็บรายได้รัฐบาลสุทธิในช่วง 11 เดือนแรกของปีงบประมาณ 2557 (ตุลาคม 2556 – สิงหาคม 2557) จัดเก็บได้ 1,881,624 ล้านบาท ต่ำกว่าประมาณการ 168,352 ล้านบาท หรือร้อยละ 8.2

นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง กล่าวว่า จากการหดตัวของมูลค่าการนำเข้า ส่งผลให้ภาษีที่จัดเก็บจากฐานการค้าระหว่างประเทศ ได้แก่ ภาษีมูลค่าเพิ่มจากการนำเข้าและอากรขาเข้าจัดเก็บได้ต่ำกว่าประมาณการ ประกอบกับภาวะเศรษฐกิจที่ชะลอตัวในช่วงที่ผ่านมา ทำให้ผลประกอบการของภาคเอกชนไม่ขยายตัวเท่าที่ประมาณการไว้ ส่งผลให้การจัดเก็บภาษีเงินได้นิติบุคคลต่ำกว่าเป้าหมาย
นอกจากนี้ ยังมีอุปสงค์รถยนต์ในประเทศหดตัวและการขยายระยะเวลาปรับลดอัตราภาษีน้ำมันดีเซล ทำให้ภาษีสรรพสามิตรถยนต์และภาษีน้ำมันไม่สามารถจัดเก็บได้ตามเป้าหมาย
อีกทั้งการนำส่งรายได้ของรัฐวิสาหกิจ และการจัดเก็บรายได้ของหน่วยงานอื่นยังคงสูงกว่าประมาณการ รวมถึงภาวะเศรษฐกิจทั้งในและนอกประเทศที่ชะลอตัวมาก จึงส่งผลกระทบต่อการจัดเก็บรายได้ของรัฐบาลในปีงบประมาณ 2557
อย่างไรก็ดี คาดว่าเศรษฐกิจไทยที่มีแนวโน้มดีขึ้นจากระดับความเชื่อมั่นที่สูงขึ้น จะเป็นปัจจัยสนับสนุนการจัดเก็บรายได้ของรัฐบาลในปีงบประมาณ 2558

MThai News
