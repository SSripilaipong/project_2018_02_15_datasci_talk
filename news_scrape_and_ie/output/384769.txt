“สมหมาย ภาษี”เล็งยุบ ไอแบงก์ หรือ ธนาคารอิสลามแห่งประเทศไทย หลังพบบริหารไม่โปร่งใส -หนี้เสีย4หมื่นล้าน ส่วนเอสเอ็มอีแบงก์ยังอุ้มอยู่

นายสมหมาย ภาษี รมว.คลัง กล่าวถึงสถานการณ์ไอแบงก์ว่าจะยุบหรือไม่นั้นยังอยู่ในขั้นตอนที่กำลังพิจารณาอยู่ เนื่องจากพบว่าที่ผ่านมามีการบริหารงานไม่โปร่งใส จนธนาคารมีความเสียหายเกิดขึ้นจำนวนมาก ซึ่งตอนนี้ยังไม่สามารถบอกข้อมูลอะไรได้มากนัก
ทางด้านไอแบงก์เปิดเผยว่า เตรียมพิจารณาขายหนี้ที่ไม่ก่อให้เกิดรายได้ หรือเอ็นพีแอล 4 หมื่น ล้านบาท ภายในเดือนธ.ค.นี้ หากการตรวจสอบฐานะทางการเงิน (ดิวดิลิเจนต์) ที่คาดว่าจะเสร็จสมบูรณ์เดือนพ.ย. พบว่ามีหนี้เอ็นพีแอลเพิ่มขึ้นจนถึง 5 หมื่นล้านบาทในสิ้นปี โดยเบื้องต้นเร่งหารือกับบริษัท บริหารสินทรัพย์สุขุมวิท จำกัด หรือแซม ถึงเรื่องการขายหนี้  โดยจะพิจารณาขายในส่วนของลูกหนี้ทั่วไปที่ไม่ใช่มุสลิมออกไปทั้งหมด และลูกหนี้ที่เป็นมุสลิมแต่ไม่มีศักยภาพ ขาดความสามารถในการชำระหนี้ หรือไม่ได้ประกอบธุรกิจแล้ว  อย่างไรก็ตาม การขายหนี้ครั้งนี้ต้องดำเนินการตามพ.ร.บ.ไอแบงก์ ไม่ขัดต่อหลักศาสนาอิสลาม
ส่วนแนวทางแก้ปัญหาในส่วนของเอสเอ็มอีแบงก์ยังคงต้องให้ความช่วยเหลืออยู่ เพราะเอสเอ็มอีแบงก์มีความสำคัญในการพัฒนาเศรษฐกิจ จะต้องช่วยให้ผู้ประกอบการเอสเอ็มอีของประเทศเข้าถึงแหล่งทุน ซึ่งประเทศไหนๆ ก็มีธนาคารเพื่อช่วยเอสเอ็มอีกันทั้งนั้น ดังนั้น รัฐบาลจำเป็นต้องช่วยให้เอสเอ็มอีแบงก์เดินหน้าต่อไปได้อย่างมีประสิทธิภาพ

MThai News

