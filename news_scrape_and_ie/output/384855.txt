ประธานสภาอุตสาหกรรมท่องเที่ยวแห่งประเทศไทย คาดนักท่องเที่ยวปี 57 ลดลง 4.9% พร้อมปรับเป้ารายได้ทั้งปีเหลือ 1.9 ล้านล้าน จากเดิม 2 ล้านล้าน
นางปิยะมาน เตชะไพบูลย์ ประธานสภาอุตสาหกรรมท่องเที่ยวแห่งประเทศไทย (สทท.) กล่าวว่า จากมาตรการยกเว้นค่าธรรมเนียมวีซ่าส่งผลให้นักท่องเที่ยวจีนในเดือนสิงหาคมที่ผ่านมาสูงถึง 452,000 คน ลดลงเพียงร้อยละ 5.18 จากปีก่อน แต่สูงกว่าค่าเฉลี่ยของ 7 เดือนแรก ที่มีนักท่องเที่ยวเฉลี่ยเพียง 317,000 คนต่อเดือน หรือต่ำกว่าในปีก่อนร้อยละ 21.2
อย่างไรก็ตาม จากเศรษฐกิจโลกที่ยังไม่ฟื้นตัวดีขึ้น ประกอบกับสถานการณ์การเมืองภายในประเทศช่วงครึ่งปีแรกที่ผ่านมาไม่เอื้ออำนวย สทท. จึงได้ปรับลดเป้าหมายจำนวนนักท่องเที่ยวในปี 57 ลงเหลือ 25.25 ล้านคน จากเดิมที่คาดการณ์ไว้ที่ 28 ล้านคน ลดลงร้อยละ 4.9 จากปีก่อน พร้อมปรับลดเป้ารายได้จากการท่องเที่ยวในปีนี้ลงเหลือ 1.9 ล้านล้านบาท จากเดิมคาดการณ์ไว้ที่ 2 ล้านล้านบาท
ทั้งนี้ ข้อเสนอแนะต่อภาครัฐในระยะสั้นคือ ควรรักษาความสงบเรียบร้อยจัดระเบียบบริการสถานที่ท่องเที่ยวอย่างต่อเนื่อง พร้อมส่งเสริมประชาสัมพันธ์การท่องเที่ยวกับต่างประเทศ สื่อสารให้เข้าใจถึงสถานการณ์ในประเทศที่เกิดขึ้นอย่างถูกต้อง ให้ความช่วยเหลือด้านสินเชื่อดอกเบี้ยต่ำ และพิจารณาขยายเวลายกเว้นค่าธรรมเนียมวีซ่าให้นักท่องเที่ยวจีนออกไปอีก 6-12 เดือน จากกำหนดเวลาเดิมจะหมดอายุในช่วงต้นเดือนพฤศจิกายนนี้

MThai News
