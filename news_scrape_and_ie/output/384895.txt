ประธานเครือข่ายสหกรณ์แท็กซี่ เล็งนำข้อเสนอผลกระทบขึ้น NGV – LPG ให้ รมต.พลังงาน, คมนาคม พิจารณา วอนเห็นใจผู้ประกอบการ
นายวิฑูรย์ แนวพานิช ประธานเครือข่ายสหกรณ์แท็กซี่ ในเขตกรุงเทพมหานคร เปิดเผยผ่านรายการ ไอ.เอ็น.เอ็น. โฟกัสเศรฐกิจ ว่า วันนี้เวลา 16.00 น. ทางผู้ประกอบการรถแท็กซี่จะมีการประชุมเพื่อกำหนดท่าทีการปรับขึ้นค่าโดยสาร หลังจากที่กระทรวงพลังงานจะมีการปรับขึ้น NGV และ LPG ภาคขนส่ง โดยเห็นว่าราคามิเตอร์เริ่มต้นยังคงไว้ที่ 35 บาท แต่จะมีการขอปรับขึ้นตามระยะทาง รวมทั้งช่วงที่รถติดจาก 1.50 บาท เป็น 2.50 บาท อย่างไรก็ตาม หลังจากมีการประชุมในวันนี้แล้วจะนำข้อเสนอดังกล่าวให้กระทรวงพลังงานและกระทรวงคมนาคมให้พิจารณาต่อไป

ทั้งนี้ นายวิฑูรย์ ยังได้กล่าวอีกว่า ทางรถแท็กซี่มีความจำเป็นต้องปรับขึ้นค่าโดยสาร เนื่องจากในแต่ละวันผู้มีรายได้ต่ำกว่าค่าแรงขั้นต่ำ 300 บาท จึงอยากให้รัฐบาลและประชาชนเห็นใจ ซึ่งตลอดระยะเวลา 10 ปีที่ผ่านมา ไม่เคยได้รับการพิจารณาเรื่องค่าโดยสารเลย
