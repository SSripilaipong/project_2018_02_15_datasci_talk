ประธานชมรมรถสองแถว เตรียมเข้าพบ “พล.อ.อ.ประจิน” ขอขึ้นค่าโดยสารเดือนตุลาคม ชี้ระบบรถโดยสารถึงจุดวิกฤติแล้ว
นายฉัตรไชย ภู่อารีย์ ประธานชมรมผู้ประกอบการรถโดยสารประจำทางหมวด 4 เอกชน แห่งประเทศไทย หรือ รถสองแถวเปิดเผยกับ สำนักข่าว ไอ.เอ็น.เอ็น.ว่า ในเดือนตุลาคม จะเข้าพบ พล.อ.อ.ประจิน จั่นตอง รัฐมนตรีว่าการกระทรวงคมนาคม เพื่อหารือเรื่องการขอปรับขึ้นค่าโดยสารอีก 2 บาท นอกจากนี้ เตรียมจะเสนอเรื่องผลกระทบจากนโยบายการจัดระเบียบรถโดยสาร โดยเฉพาะรถตู้ของคณะรักษาความสงบแห่งชาติ หรือ คสช. ให้คณะทำงานพัฒนาระบบรถโดยสารในเขตกรุงเทพฯและปริมณฑล ที่มี นายธีระพงษ์ รอดประเสริฐ รองปลัดกระทรวงคมนาคม เป็นประธานการประชุม


ภาพประกอบข่าว
ซึ่งเรื่องดังกล่าวส่วนตัวมองว่าเป็นการทำลายระบบรถโดยสารทั้งในกรุงเทพฯ และต่างจังหวัด เนื่องจากนโยบายของ คสช. ต้องการให้รถตู้สามารถเข้าถึงตำบล หรือพื้นที่ในชุมชนมากขึ้น ดังนั้น ผู้ประกอบการรถโดยสารในพื้นที่ต่างจังหวัด จะได้รับผลกระทบอย่างแน่นอน อีกทั้ง รถตู้โดยสารที่ให้บริการในปัจจุบันมีจำนวนมากอยู่แล้ว แต่ทาง คสช. ให้รถตู้เถื่อนเข้ามาในระบบอีก ซึ่งอาจเกิดปัญหาแย่งผู้โดยสารได้ในอนาคต และมองว่าระบบรถโดยสารถึงจุดวิกฤติแล้ว
