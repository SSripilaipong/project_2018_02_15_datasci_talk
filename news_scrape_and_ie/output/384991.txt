โบรกฯ คาดหุ้นไทยวันนี้มีโกาสเคลื่อนไหวในแดนลบ ตาม ตลาดหุ้นสหรัฐฯ  และ เอเชีย  หลัง นักลงทุน กังวล เศรษฐกิจจีน  และ สหรัฐ  แต่คาดว่าจะลงไม่ลึก เพราะมี แรงซื้อต่างชาติ หนุนดัชนีฯ ให้กรอบ 1,580-1,600 จุด
บริษัทหลักทรัพย์ ไอร่า  วิเคราะห์ว่า ตลาดหุ้นไทยวันนี้มีโอกาสปรับตัวลดลงตาม ตลาดหุ้นทั่วโลก  ภายใต้ความกังวลแนวโน้มเศรษฐกิจในสหรัฐฯ และจีน

อย่างไรก็ตาม ปัจจัยในประเทศยังเป็นบวก ทั้งแรงซื้อสุทธิต่างชาติกว่า 700 ล้านบาท ส่งผลให้ตั้งแต่ต้นปี  ต่างชาติขายสุทธิ ลดลงเหลือเพียง 9,000 ล้านบาท
ขณะที่ การประชุมคณะรัฐมนตรี  ที่คาดว่า กระทรวงการคลัง เตรียมเสนองบประมาณ 15,000 ล้านบาท จาก โครงการไทยเข้มแข็ง ที่เบิกจ่ายไม่ทันมาใช้ในโครงการ ปรับปรุงถนน  และ ระบบชลประทาน
เช่นเดียวกับ กระทรวงคมนาคม  ที่เตรียมเสนอขออนุมัติ โครงการก่อสร้างรถไฟฟ้าสายสีชมพู ช่วงแคราย – มีนบุรี  มูลค่ากว่า 5 หมื่นล้านบาท
ด้าน บริษัทหลักทรัพย์ ฟินันเซีย ไซรัส  ประเมินว่า เช้านี้ ตลาดหุ้นเอเชีย ส่วนใหญ่เปิดทำการในแดนลบต่อเนื่อง หลังตลาดหุ้นสหรัฐและยุโรปส่วนใหญ่กลับมาปิดเป็นลบเมื่อคืนนี้
เนื่องจากนักลงทุนวิตกกังวลเกี่ยวกับแนวโน้มเศรษฐกิจสหรัฐ หลังมีรายงานว่า ยอดขายบ้านมือสอง ร่วงลงสวนทางกับที่นักวิเคราะห์คาดการณ์ไว้
รวมถึงจีนส่งสัญญาณว่า จะยังไม่มีมาตรการกระตุ้นเศรษฐกิจเพิ่มเติมในช่วงนี้ อย่างไรก็ตามการปรับตัวลงของตลาดหุ้นเอเชียถือว่าไม่แรงมากนัก ทำให้คาดว่าตลาดหุ้นไทยจะมีกรอบการเคลื่อนไหวในทิศทางเดียวกัน
ดังนั้นแนะนำให้ขายลดพอร์ตช่วงบวก โดยมีแนวรับที่ 1,580-1,587 จุด แนวต้านที่ 1,591-1,600 จุด

MThai News
