เอสซีจีเตรียมอนุมัติแผนลงทุน 3 พันล้าน หวังเพิ่มกำลังผลิตปูนสำเร็จรูป ขยายฐานธุรกิจ





นายกานต์ ตระกูลฮุน กรรมการผู้จัดการใหญ่ บริษัท ปูนซิเมนต์ไทย จำกัด (มหาชน) หรือเอสซีจี เปิดเผยว่า บริษัทมีนโยบายในการเพิ่มสัดส่วนการลงทุน ล่าสุดบริษัทได้อนุมัติ 3 การลงทุนใหม่ มูลค่ารวมกว่า 3,190 ล้านบาท
โดยมี  การลงทุนขยายกำลังผลิตปูนซีเมนต์สำเร็จรูปหรือปูนมอร์ตาร์อีกปีละ 2 ล้านตัน  ที่โรงงานจังหวัดขอนแก่นและลำปาง  การร่วมทุนกับ บมจ.สยามโกลบอลเฮ้าส์ ในสัดส่วน 50:50  จัดตั้งบริษัท โกลบอลเฮ้าส์ อินเตอร์เนชั่นแนล จำกัด เพื่อขยายธุรกิจศูนย์ค้าปลีกวัสดุก่อสร้างในรูปแบบคลังสินค้าในตลาดอาเซียน ตามเป้าหมายที่ต้องการเป็นหนึ่งในผู้นำตลาดอาเซียน หลังจากก่อนหน้านี้ได้ไปศึกษาตลาดในประเทศเพื่อนบ้าน เช่น สหภาพเมียนมาร์มาแล้ว และ  การเพิ่มสัดส่วนการถือหุ้นในบริษัท Lysando AG  ที่ดำเนินธุรกิจวิจัยและพัฒนาด้านเทคโนโลยีชีวภาพ โดยใช้งบฯลงทุน 190 ล้านบาท จากงบฯวิจัยและพัฒนาผลิตภัณฑ์ของเอสซีจีในปี 2557 จำนวน 4,000 ล้านบาท
ซึ่งการลงทุนครั้งใหม่นี้ จะเป็นการขยายฐานธุรกิจของเอสซี และเป็นการเพิ่มศักยภาพทางธุรกิจ เพื่อเตรียมความพร้อมในการเข้าสู่ตลาดอาเซียนที่จะเปิดในปีหน้านี้

MThai News
