กระทรวงคมนาคม เดินหน้าโครงสร้างพื้นฐานการคมนาคมขนส่งของไทย พร้อมเปิดทางเอกชนเข้าร่วมลงทุน
พลอากาศเอกประจิน จั่นตอง รัฐมนตรีกว่าการกระทรวงคมนาคม เปิดเผยหลังการประชุมร่วมกับหัวหน้าส่วนราชการและรัฐวิสาหกิจ ว่า ได้มอบนโยบายตามยุทธศาสตร์โครงสร้างพื้นฐานด้านการคมนาคมขนส่งของไทย 4 ด้าน 5 แผนงาน ระยะเวลา 10 ปี นับจากปี 2558 ซึ่งจะเปิดโอกาสให้เอกชนเข้าร่วมทั้งงานก่อสร้างและการลงทุน



ทั้งนี้ ในส่วนของโครงการทางบกจะสร้างโครงข่ายเชื่อมโยงคมนาคมภายในประเทศ และเชื่อมโยงตามชายแดนประเทศเพื่อนบ้าน ส่วนทางน้ำและทางอากาศจะเชื่อมโยงกับประเทศเพื่อนบ้านในภูมิภาค
โดยกระทรวงคมนาคมจะจัดการประชุมเชิงปฏิบัติการ(เวิร์คช็อป) การคมนาคมทางบก ในวันที่ 27 กันยายนนี้ และจัดทำเป็นแผนปฎิบัติการ(Action plan) ภายใน 15 วัน โดยมีหน่วยงานต่างๆ ทั้ง องค์การขนส่งมวลชนกรุงเทพ  การรถไฟฟ้าขนส่งมวลชนแห่งประเทศไทย บริษัท ขนส่ง จำกัด เสนอปัญหาและการแก้ไข จากนั้นให้ตั้งคณะทำงานดำเนินงานต่อไป
ส่วนภาพรวมโครงสร้างพื้นฐานนั้น เมื่อกำหนดโครงการในการดำเนินงานแล้ว ก็จะเริ่มกระบวนการจัดทำเอกสารการจัดซื้อจัดจ้างหรือ TOR แต่อาจติดปัญหาเรื่องผลกระทบทางด้านสิ่งแวดล้อม รวมถึงงบลงทุน
ด้าน นายอาคม เติมพิทยาไพศิษฐ์ รัฐมนตรีช่วยว่าการกระทรวงคมนาคม กล่าวถึง การปรับขึ้นราคาค่าโดยสารในแต่ละประเภทว่า ในส่วนของรถไฟฟ้าใต้ดินอาจต้องชะลอการปรับขึ้นไปก่อน ขณะที่ค่าโดยสารรถแท็กซี่ยังอยู่ระหว่างการพิจารณาเช่นกัน สำหรับค่าโดยสารประเภทอื่นนั้น จะพิจารณาตามความเหมาะสม และต้องตรวจสอบต้นทุนก่อน


MThai News
ขอขอบคุณ รายการ Good Morning Thailand ทางช่อง Mono29
