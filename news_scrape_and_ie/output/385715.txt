คณะกรรมการกลางอิสลามฯ  ร้อง นายกรัฐมนตรี  ทบทวน แผนฟื้นฟู ธนาคารอิสลาม หลังบริหารล้มเหลว 10 ปีที่ผ่านมา พร้อมยื่น 7 ข้อเสนอ ขอให้ ธปท. เข้ามาคุม และให้ แบงก์พาณิชย์ถอนหุ้น ออกให้ ชาวมุสลิมถือหุ้น  49%
สำนักงานคณะกรรมการกลางอิสลามแห่งประเทศไทย  โดย พล.ต.ต. สุรินทร์ ปาลาเร่  เลขาธิการคณะกรรมการกลางอิสลามฯ ทำหนังสือถึง  พล.อ.ประยุทธ์ จันทรโอชา  นายกรัฐมนตรี และ นายชัยวัฒน์ อุทัยวรรณ์  ประธานคณะกรรมการธนาคารอิสลามแห่งประเทศไทย หรือ  ไอแบงก์  เพื่อขอให้ทบแผนฟื้นฟูการดำเนินธุรกิจอย่างเข้มงวด

พร้อมยื่นข้อเสนอ 7 ข้อ  ประกอบด้วย 1.ควรให้ความสำคัญกับการบริหาร ธนาคารอิสลาม อย่าง มีคุณธรรม และถูกต้องตามหลักการอิสลาม เนื่องจากมีความละเอียดอ่อน และมีผลกระทบทางจิตใจต่อ ชาวมุสลิมไทย โดยตรง
2. ควรให้ คณะกรรมการของธนาคาร เป็นชาวมุสลิมที่มีความรู้ในหลักการ บริหารสถาบันการเงินแบบ Islamic Finance  จำนวนกึ่งหนึ่งหรือไม่น้อยกว่า 1 ใน 3 ของคณะกรรมการทั้งชุด โดยผ่านการพิจารณาคัดเลือกจากสำนักงานคณะกรรมการกลางอิสลามแห่งประเทศไทย
3. ผู้จัดการธนาคาร  หรือ กรรมการผู้จัดการ ควรผ่านความเห็นชอบจาก สำนักงานคณะกรรมการกลางอิสลามแห่งประเทศไทย
4.ในแผนธุรกิจของธนาคาร ควรกำหนดให้รับความต้องการของชาวมุสลิมเป็นหลัก และดำเนินธุรกิจที่มีความแตกต่างจากระบบธนาคารพาณิชย์อย่างสิ้นเชิง

5.ให้การสนับสนุนทุกมิติในการปรับแก้กฎหมายต่างๆที่เป็นอุปสรรคในการดำเนินธุรกิจให้ถูกต้องตามหลักการอิสลาม
6.ควรให้ ธนาคารแห่งประเทศไทย หรือ  ธปท. ดูแลธนาคารอิสลามตามหลัก Islamic Finance
7. ควรให้ผู้ถือหุ้นที่เป็นธนาคารพาณิชย์ ซึ่งอยู่ในระบบดอกเบี้ยออกจากการถือหุ้นเนื่องจากเป็นเงินทุนที่ขัดต่อหลักการของอิสลาม และนำหุ้นจำนวนดังกล่าวกระจายสู่ชาวมุสลิม หรือองค์กรมุสลิมที่ประกอบธุรกิจตามหลัก ชะรีอะฮ์ ในสัดส่วน 51%และให้กระทรวงการคลังถือหุ้น 49% ตามกฎหมาย ซึ่งเป็นความมุ่งหมายตามพ.ร.บ.ธนาคารอิสลามแห่งประเทศไทย พ.ศ. 2545
ทั้งนี้ในหนังสือดังกล่าวยังระบุว่า ทาง สำนักจุฬาราชมนตรี  ซึ่งเป็นตัวแทนของชาวมุสลิมทั่วประเทศ ได้เห็นว่าการดำเนินธุรกิจของธนาคารอิสลามกว่า 10 ปีที่ผ่านมาล้มเหลวอย่างสิ้นเชิง

มีปัญหาด้านผลประกอบการเรื้อรัง และมีหนี้เสียจำนวนมาก เป็นที่ผิดหวังของชาวมุสลิมในไทย และการดำเนินงานของธนาคารในปัจจุบัน ไม่สามารถสร้างความเชื่อมั่นให้กับชาวมุสลิมได้ทุกมิติ
ไม่ว่าจะเป็นความมั่นใจในความถูกต้องตามหลักอิสลาม ด้านความมั่นใจในผลประกอบการของธนาคารและความจริงใจในการดำเนินธุรกิจเพื่อรองรับความต้องการของชาวมุสลิม
ด้าน นายชัยวัฒน์ อุทัยวรรณ์ ประธานคณะกรรมการ ธนาคารอิสลามฯ  เปิดเผยว่า ได้รับทราบถึงข้อเสนอแนะ และข้อกังวลใจของสำนักงานคณะกรรมการกลางอิสลามแห่งประเทศไทยแล้ว
โดยทางบอร์ดก็จะมีการทบทวนและหาข้อมูลเพิ่มเติม อย่างไรก็ตาม ในการแก้ไขปัญหาของธนาคารในปัจจุบันมีคณะที่ปรึกษาทางด้านศาสนาอิสลาม หรือที่ปรึกษาชะรีอะฮ์ มาให้ความรู้ และคำแนะนำเกี่ยวกับหลักการทางศาสนา

MThai News
