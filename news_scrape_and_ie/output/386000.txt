ขนส่งฯ ลั่นระงับทะเบียนรถทันที หากขาดต่อภาษีเกิน 3 ปี แนะแจ้งให้ขนส่งฯ ทราบทราบหากไม่ใช้แล้ว
รายงานข่าวแจ้งว่า วันนี้ (25 ก.ย. 57) นายอัฌษไธค์ รัตนดิลก ณ ภูเก็ต อธิบดีกรมการขนส่งทางบก ได้แจ้งเตือนผู้ใช้รถว่า หากไม่ชำระภาษีรถเกิน 3 ปี ทะเบียนจะถูกระงับทันที หลังพบว่าสถิติจำนวนรถที่จดทะเบียนสะสม ณ วันที่ 31 สิงหาคม 2557 มีรถที่ไม่ชำระภาษีประจำปีตามกำหนด จนต้องชำระค่าปรับตามกฎหมาย ประมาณร้อยละ 30 หรือจำนวน 10,683,629 คัน
ซึ่งสาเหตุส่วนใหญ่ที่เจ้าของรถไม่ชำระภาษีประจำปีตามกำหนดนั้น เป็นเพราะบางรายหยุดใช้รถและไม่มีการแจ้งให้ทราบ ดังนั้นเพื่อเป็นการป้องกันไม่ให้ถูกเรียกชำระภาษีและค่าปรับย้อนหลัง และระงับทะเบียน เจ้าของรถควรติดต่อแจ้งการไม่ใช้รถ ณ สำนักงานขนส่งทุกแห่งทั่วประเทศ โดยใช้หลักฐานคู่มือจดทะเบียนรถ สำเนาบัตรประจำตัวประชาชน แผ่นป้ายทะเบียนรถ และแบบคำขอแจ้งการไม่ใช้รถ
และเมื่อเจ้าของรถมีความประสงค์ขอใช้รถต่อ ก็สามารถดำเนินการแจ้งใช้รถดังกล่าวได้ โดยใช้หลักฐานคู่มือจดทะเบียนรถ สำเนาบัตรประจำตัวประชาชน แผ่นป้ายทะเบียนรถ แบบคำขอแจ้งใช้รถที่แจ้งไม่ใช้รถไว้ และหลักฐาน พ.ร.บ.คุ้มครองผู้ประสบภัยจากรถ
MThai news
ขอบคุณคลิปจาก รายการ Motion News ทาง MONO29

