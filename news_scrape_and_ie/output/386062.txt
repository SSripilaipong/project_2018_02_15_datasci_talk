เข้าสู่วันที่ 3 ของการถือศีลกินผักจันทบุรีคึกคัก คาดในช่วง 10 วันของการกินเจ จะมีเงินสะพัดไม่ต่ำกว่า 30 ล้านบาท
การถือศิลกินผักปลอดสารพิษ และการจำหน่ายอาหารเจเข้าสู่วันที่ 3 บริเวณโรงเจ ทั้ง 2 แห่ง คือ โรงเจเม่งหงีเจตั๊ว สมาคมสว่างกตัญญูธรรมสถานจันทบุรี และโรงเจบ้วนเฮงเจต๊ว วัดเขตนาบุญญาราม พบว่าบรรยากาศทั้ง 2 โรงเจ มีชาวไทยเชื้อสายจีนมาทานอาหารเจยังโรงทานกันอย่างคึกคัก รวมทั้งประชาชนชาวจังหวัดจันทบุรี ก็ออกมาหาซื้ออาหารเจไปรับประทานกันเป็นจำนวนมาก โดยเฉพาะในช่วงเช้า กลางวัน และช่วงเย็น ในปีนี้พบว่ามีหนุ่มสาวหันมากินเจกันมากขึ้น รวมทั้งการจำหน่ายอาหารเจในปีนี้ก็ขายดิบขายดีกว่าปีที่ผ่านมาด้วยเช่นกัน

สำหรับเทศกาลถือศีลกินเจในปีนี้ มีประชาชน และนักท่องเที่ยวเข้ามาจับจองห้องพัก ตามโรงแรม และรีสอร์ท เพื่อท่องเที่ยว และร่วมงานเทศกาลถือศิลกินเจที่ทางจังหวัดจันทบุรีจัดขึ้น ทำให้มียอดการเข้าพักแล้วกว่า 70 เปอร์เซ็นต์ ทั้งนี้ คาดว่าการจัดเทศกาลถือศิลกินเจของจังหวัดจันทบุรี ในช่วง 10 วัน จะมีเงินสะพัดกว่า 30 ล้านบาท
