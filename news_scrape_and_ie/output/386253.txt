‘ พาณิชย์ ‘ แนะผู้ประกอบการเร่งปรับตัวก่อนที่  EU ตัดสิทธิ GSP  18 รายการของไทย ตั้งแต่ 1 มกราคม 58
นางอัมพวัน พิชาลัย ผู้อำนวยการสำนักงานนโยบายและยุทธศาสตร์การค้า กระทรวงพาณิชย์  เปิดเผยว่า  ผู้ส่งออกไทย จะต้องเร่ง ปรับกลยุทธ์การแข่งขัน มากขึ้น เช่นปรับ ปรุงประสิทธิภาพการผลิต เพื่อลดต้นทุนสินค้า ใช้กลยุทธ์การตลาดให้เข้าถึงผู้บริโภค ก่อนที่ สหภาพยุโรป  หรือ  EU  จะตัดสิทธิ  GSP  สินค้าไทย ตั้งแต่ 1 มกราคม 58

รวมถึงแนวทางในการใช้ ประเทศเพื่อนบ้าน ที่ยังคงได้รับสิทธิ GSP เช่น  เวียดนาม  และ อินโดนีเซีย  เป็นฐานในการผลิตป้อนตลาด EU ในขณะเดียวกัน ควรเร่งหาตลาดทดแทนที่มีศักยภาพ เช่น ญี่ปุ่น แคนาดา ออสเตรเลีย เกาหลีใต้  และ พม่า  เป็นต้น
โดยการศึกษา ผลกระทบจากการถูกตัด GSP  โดย EU พบว่าสินค้าที่มีการใช้สิทธิ GSP สูงสุด 18 รายการ โดยมีการส่งออกไป EU โดยใช้สิทธิ GSP เฉลี่ยปีละ 3,024.07 ล้านเหรียญสหรัฐ หรือเกือบ 1 แสนล้านบาท
คิดเป็น 13.37% ของมูลค่าการส่งออกทั้งหมดไป EU ทั้งนี้คาดว่าก่อนวันที่ 1 มกราคม 2558 ผู้นำเข้าสินค้าไทยใน EU จะเร่งนำเข้ามากขึ้นเพื่อหลีกเลี่ยงผลกระทบ
ด้านสินค้าที่จะได้รับผลกระทบมากที่สุด ได้แก่  ถุงมือยางที่ไม่ใช้ทางการแพทย์   ปลาหมึกสดแช่แข็ง   รถจักรยานยนต์ 250–500 cc  และ ยางนอกรถจักรยาน
ส่วนสินค้าที่ได้รับผลกระทบรองลงมา ได้แก่  กุ้งสดแช่เย็นแช่แข็ง   รถบรรทุกไม่เกิน 5 ตัน   เครื่องปรับอากาศติดหน้าต่าง   หรือผนัง   ยางนอกรถยนต์นั่ง   กระสอบ   ถุง   กรวยพลาสติก   มอเตอร์ไม่เกิน 37.5 วัตต์  และ พลาสติกอีพอกไซด์เรซิน  เป็นต้น

MThai News
