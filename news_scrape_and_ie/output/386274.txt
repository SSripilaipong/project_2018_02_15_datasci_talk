เปิดประวัติ ‘บอร์ดกนง.’ ชุดใหม่  ส่วนผสมที่ลงตัวทั้งรุ่นเก๋า และดาวรุ่ง ครบเครื่องทั้ง การเงิน การคลัง และตลาดทุน
คณะกรรมการธนาคารแห่งประเทศไทย หรือ ธปท.  ได้มีมติแต่งตั้ง  คณะกรรมการนโยบายการเงิน หรือ กนง. ชุดใหม่ เมื่อวันที่ 24 ก.ย.ที่ผ่านมา เป็นส่วนผสมที่ลงตัวระหว่างคนรุ่นใหม่ประสบการณ์ระดับ ‘เวิลด์คลาส’ อย่าง  เศรษฐพุฒิ สุทธิวาทนฤพุฒิ   วิรไท สันติประภพ  และ ปรเมธี วิมลศิริ  ส่วนรุ่นเก๋าอย่าง จำลอง อติกุล  มีฐานแบงก์แน่นปึ๊ก

‘ เศรษฐพุฒิ สุทธิวาทนฤพุฒิ ‘ ปัจจุบันมีตำแหน่งเป็น ประธานคณะกรรมการ สถาบันอนาคตไทยศึกษา ในอดีตเคยทำงานเป็นนักเศรษฐศาสตร์ ธนาคารโลก หรือ ‘เวิลด์แบงก์’ ก่อนถูกเรียกตัวกลับมาช่วยงานที่กระทรวงการคลัง ในสมัย ‘ธารินทร์ นิมมานเหมินห์’ เป็นรัฐมนตรี เพื่อช่วยแก้วิกฤติปี 40
รวมถึงเคยเป็นผู้ช่วยผู้จัดการใหญ่ ตลาดหลักทรัพย์แห่งประเทศไทย และผู้ช่วยผู้จัดการใหญ่ ธนาคารไทยพาณิชย์ โดยเศรษฐพุฒิ สำเร็จการศึกษาขั้นสูงสุดในระดับปริญญาเอก สาขาเศรษฐศาสตร์ จาก เยล ยูนิเวอร์ซิตี้

มากันที่ ‘ วิรไท สันติประภพ ‘ นักเศรษฐศาสตร์เส้นทางคล้าย เศรษฐพุฒิ จบการศึกษาสูงสุดระดับปริญญาเอกด้าน เศรษฐศาสตร์ ที่มหาวิทยาลัยฮาร์วาร์ด เริ่มต้นการทำงานเป็น นักเศรษฐศาสตร์ กองทุนการเงินระหว่างประเทศ หรือ ไอเอ็มเอฟ กรุงวอชิงตัน ดีซี
ก่อนถูกเรียกตัวกลับมาช่วยงานกระทรวงการคลังในสมัยของ ธารินทร์ เช่นเดียวกัน เพื่อช่วยแก้วิกฤติปี 40 หลังจากนั้นเข้ารับตำแหน่งเป็น ผู้ช่วยผู้จัดการใหญ่ ธนาคารไทยพาณิชย์ และย้ายไปรับตำแหน่ง รองผู้จัดการ ตลาดหลักทรัพย์แห่งประเทศไทย คล้ายกันเป๊ะ
ทั้งนี้ปัจจุบัน ยังมีตำแหน่งเป็น หนึ่งในคณะกรรมการธปท. และเป็นกรรมการ ในคณะกรรมการนโยบายและกำกับดูแลรัฐวิสาหกิจ หรือ คนร. หรือ ‘ซูเปอร์บอร์ด’ นั่นเอง

ส่วน ‘ ปรเมธี วิมลศิริ ‘ ปัจจุบันเป็น รองเลขาธิการคณะกรรมการพัฒนาการเศรษฐกิจและสังคมแห่งชาติ หรือ สศช. โดยจบการศึกษาสูงสุดในระดับปริญญาเอก เศรษฐศาสตร์ ด้านเศรษฐศาสตร์การเงินและการคลัง มหาวิทยาลัยคาร์ลตัน เมืองออตตาวา แคนาดา
ปรเมธี เริ่มทำงานในตำแหน่ง เจ้าหน้าที่วิเคราะห์นโยบาย และแผน 4 กองวางแผนส่วนรวม เมื่อปี 30 ก่อนจะไต่เต้าขึ้นมาเรื่อยๆ จนนั่งเป็น รองเลขาธิการ สศช. ในปัจจุบัน ถือเป็นตัวเต็งเลขาธิการ สศช. คนถัดไปต่อจาก “อาคม เติมพิทยาไพสิฐ”

สุดท้ายที่รุ่นเก๋าอย่าง ‘ จำลอง อติกุล ‘ เป็นผู้อาวุโสสุดในบรรดา กนง. ใหม่ทั้ง 4 คน โดยมือดีด้าน ‘การเงิน-ธนาคาร’ คนหนึ่งของไทย ในอดีตเคยเป็นกรรมการผู้จัดการ ธนาคารกรุงศรีอยุธยา และเป็นกุนซือนำทัพนาคารกรุงศรีรอดพ้นจากการแทรกแซง ในช่วงวิกฤติปี 40
หลังออกจากธนาคารกรุงศรีในปี 48 ได้เข้ารับตำแหน่งกรรมการ ธนาคารกรุงไทย ช่วงที่ ‘อภิศักดิ์ ตันติวรวงศ์’ นั่งเป็นกรรมการผู้จัดการใหญ่ ก่อนลาออกในปี 54 โดยสำเร็จการศึกษาสูงสุดระดับปริญญาเอก วางแผนภาค และเมือง มหาวิทยาลัยคอร์เนล ประเทศสหรัฐ

แต่ละคนประสบการณ์ไม่ธรรมดาจริง ๆ

MThai News
