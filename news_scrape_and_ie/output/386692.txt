จับตา วาระ  ช่อง 3  หลัง ศาล มีคำสั่งทุเลาบังคับมติ  กสท.  ด้าน  สุภิญญา  ยืนยันไม่แก้ ประกาศแบ่งเวลา เช่าช่วง  ตามมาตรา 9
นางสาวสุภิญญา กลางณรงค์ กรรมการ กสทช.  เปิดเผยว่า วันจันทร์ที่ 29 กันยายน นี้ จะมีการประชุม  คณะกรรมการกิจการกระจายเสียง และกิจการโทรทัศน์ (กสท.)  กรณีแนวทางในการดำเนินการ ออกอากาศโทรทัศน์ภาคพื้นดินในระบบอนาล็อก

ภายหลังจาก ศาลปกครอง มีคำสั่ง วันศุกร์ที่ 26 กันยายน ที่ผ่านมา ให้ ทุเลาการบังคับตามมติ กสท.  ครั้งที่ 37 วันที่ 8 กันยายน 57 โดยช่อง 3 ได้แถลงต่อศาลว่า จะไปตกลงทำความเข้าใจกันเพื่อหาข้อยุติพิพาทในคดีนี้ โดยจะแจ้งผลความคืบหน้าผลการหารือดังกล่าวให้ศาลทราบภายในกำหนดเวลาดังกล่าว
นางสาวสุภิญญา กล่าวว่า น้อมรับแนวทางออกของศาล และขอบคุณสำหรับบทสรุปเรื่องนี้ จากนี้ไปต่างฝ่าย ต่างมีภาระหน้าที่ตนเองต้องกลับมาจัดการแก้ปัญหา เพื่อรักษากติกาให้ ระบบโทรทัศน์ไทย เดินไปข้างหน้าและเกิดประโยชน์สูงสุดต่อประชาชน
ขอให้  บริษัท บีอีซี-มัลติมีเดีย จำกัด  ผู้รับใบอนุญาต ช่อง 3 ดิจิตอล  ส่งเอกสารข้อเสนอการออกอากาศคู่ขนานให้เป็นไปตามเงื่อนไขใบอนุญาตมา ทาง กสท. จะเร่งพิจารณาโดยเร็วที่สุด ส่วนกรณี แก้ประกาศ กสทช.  ที่เกี่ยวข้องตามมาตรา 9 ของ  พ.ร.บ.ประกอบกิจการกระจายเสียงกิจการโทรทัศน์ พ.ศ. 2551  นั้น

หัวใจสำคัญของมาตรานี้ เพื่อเน้นให้ผู้รับใบอนุญาตประกอบกิจการด้วยตนเอง หมายถึงไม่ให้เวลาไปเช่าช่วง ซึ่งประเด็นนิติบุคคลไม่สำคัญเท่ากับว่าผู้มีอำนาจตัดสินใจและควบคุมการบริหาร เพราะฉะนั้น กสทช. ต้องมีหลักคิด
และดูว่า แม้คนละนิติบุคคล แต่ถ้าพิสูจน์ได้ว่าผู้มีอำนาจบริหารคือกลุ่มเดียวกัน การบริหารจัดการทั้งหมดเป็นของ บริษัท บีอีซี-มัลติมีเดีย ซึ่งเป็นผู้รับผิดรับชอบจึงอยู่ในข่ายการพิจารณาได้ แต่ไม่เห็นด้วยกับการ แก้ประกาศขยายเวลาให้ผู้อื่นเช่า ช่วงได้ทั้ง 100% เพราะเกรงว่าจะมีผลกระทบในภาพรวม
นอกจากนี้ต้องติดตามว่าทาง กสท. จะเตรียมพิจารณา ‘ร่างประกาศ กสทช. เรื่องหลักเกณฑ์และวิธีการจัดเก็บเงินรายปีเข้ากองทุนวิจัยและพัฒนากิจการกระจายเสียง กิจการโทรทัศน์ และกิจการโทรคมนาคม
เพื่อประโยชน์สาธารณะในกิจการกระจายเสียงหรือกิจการโทรทัศน์’ หรือ กองทุน  USO  ด้านบรอดแคสที่จะมีขึ้นในวันพรุ่งนี้อีกด้วย


