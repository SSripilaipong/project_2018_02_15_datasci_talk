รัฐมนตรีว่าการกระทรวงคมนาคม เตรียมเสนอ ครม. สร้างรถไฟเพื่อการท่องเที่ยว สายสุราษฎร์ธานี-ท่านุ่น งบประมาณลงทุน 22,000 ล้านบาท คาด คืนทุนภายใน 20 ปี
พล.อ.ประจิน จั่นตอง รัฐมนตรีว่าการกระทรวงคมนาคม ลงพื้นที่บ้านท่านุ่น ต.โคกกลอย อ.ตะกั่วทุ่ง จ.พังงา เพื่อนำเสนออนุมัติการก่อสร้างเส้นทางรถไฟสายสุราษฎร์ธานี-ท่านุ่น ต่อ ครม. ในวันอังคารที่ 30 กันยายน ที่จะถึงนี้

โดยรถไฟสายสุราษฎร์ธานี-ท่านุ่น ต.โคกกลอย อ.ตะกั่วทุ่ง จ.พังงา จะเป็นรถไฟรางเดี่ยวเพื่อการท่องเที่ยวจากทะเลฝั่งอ่าวไทย เชื่อมต่อ ทะเลฝั่งอันดามัน ใช้งบประมาณ 22,000 ล้านบาท ทางกระทรวงคมนาคมได้มีการสำรวจเส้นทางของที่ดินการรถไฟแห่งประเทศไทย ที่มีการเวนคืนที่ดินตั้งแต่ปี พ.ศ. 2488 จนปัจจุบันยังไม่มีการก่อสร้างเส้นทางสายดังกล่าว
นอกจากนี้ยังมีการดูพื้นที่และรับฟังข้อมูลการวางระบบรถไฟรางเบา สายท่านุ่น-ภูเก็ต โดยจะเชื่อมต่อระหว่างท่านุ่น-ภูเก็ต มีประมาณการณ์ว่าจะมีผู้ใช้บริการ 17,000 คนต่อวัน หรือลดการใช้รถยนต์จำนวน 8,000 คันต่อวัน
โดยทาง พล.อ.ประจิน กล่าวว่า ตนเองพร้อมจะนำเสนอ ครม. ที่จะประชุมในวันอังคารนี้ โดยใช้งบประมาณ 22,000 ล้านบาท และมีระยะเวลาในการก่อสร้างซึ่งสามารถให้บริการได้ใช้ปี พ.ศ. 2562 คาดว่าจะมีการคืนทุนได้ประมาณ 20 ปี
