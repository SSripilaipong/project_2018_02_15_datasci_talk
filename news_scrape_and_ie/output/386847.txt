คณะสำรวจการลงทุนจากจีน เตรียมลงทุนอุตสาหกรรมของใช้ในครัวเรือนในไทย เบื่องต้นต้องการที่ดิน 2,000 ไร่ เพื่อก่อตั้งอุตสาหกรรมในการขยายฐานธุรกิจรับอาเซียน
เมื่อวันที่ 24 ก.ย.57 ที่ผ่านมาคณะสำรวจการลงทุนจากเมืองกวางโจว  สาธารณรัฐประชาชนจีน  ซึ่งนำโดยนายหลิน หมิง ซิง เข้าพบและหารือเกี่ยวกับ การลงทุน ในประเทศไทย โดยเตรียมจะเข้ามาพัฒนานิคมอุตสาหกรรมของใช้ในครัวเรือน เบื้องต้นแจ้งว่าต้องการพื้นที่ประมาณ 2,000 ไร่ ในการจัดตั้งนิคมฯ


นายวีระพงศ์ ไชยเพิ่ม ผู้ว่าการการนิคมอุตสาหกรรมแห่งประเทศไทย (กนอ.) กล่าวว่าทาง กนอ.ได้แนะนำให้ทางจีนเข้ามาขอเช่าพื้นที่ในนิคมฯ ที่มีอยู่แล้ว เนื่องจากสะดวกในการขออนุญาตประกอบกิจการต่างๆ แต่หากจัดตั้งนิคมฯ เองเบื้องต้นก็ติดข้อปัญหาในเรื่องการถือครองกรรมสิทธิ์ที่ดินเนื่องจากเป็นชาวต่างชาติ
โดยทาง กนอ.แนะนำและให้ข้อมูลของนิคมอุตสาหกรรมอุดรธานี ซึ่งทำเลสามารถเชื่อมต่อเส้นทางการค้าไปยังสปป.ลาว ทะลุขึ้นไปยังมณฑลยูนนานประเทศจีนได้ ทำให้สะดวกในการขนถ่ายสินค้า
โดยทางจีนต้องการที่จะลงทุนในอุตสาหกรรมของใช้ในครัวเรือน ที่ประกอบด้วยผลิตภัณฑ์จากแก้ว พลาสติกและเซรามิก เป็นต้น สำหรับเหตุผลที่ต้องการมาลงทุนที่ไทยเนื่องจากเห็นว่าประเทศไทยเป็นศูนย์กลางทางด้านการค้า การลงทุน การผลิตและส่งออกในกลุ่มประเทศอาเซียนรวมทั้งมีความพร้อมในระบบสาธารณูปโภค ระบบขนส่งและโลจิสติกส์ อีกทั้งมีวัตถุดิบรวมถึงแรงงานที่พร้อม และมีนโยบายส่งเสริมการลงทุนอย่างยั่งยืน
โดยหลังจากที่ กนอ. ได้ให้ข้อมูลเกี่ยวกับการลงทุนนิคมฯ ในไทยไป ทางคณะสำรวจการลงทุนจากเมืองกวางโจว ได้กลับไปพิจารณาทำเล และรูปแบบในการจัดตั้งนิคมฯอีกครั้ง ก่อนจะเข้ามาเสนอที่ กนอ. อีกครั้งหนึ่ง

MThai News
