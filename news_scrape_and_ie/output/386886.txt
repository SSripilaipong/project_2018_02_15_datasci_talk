ธนาคารกรุงไทยลดดอกเบี้ยเงินกู้บำเหน็จตกทอดลง 1% ต่อปี  เหลือเพียง 5.375% ใน 6 เดือนแรก ถึง 30 มกราคมปีหน้า

โดยธนาคารกรุงไทยได้ให้บริการ เงินกู้ อเนกประสงค์สำหรับผู้รับบำนาญ ผู้รับบำเหน็จรายเดือน และผู้รับบำเหน็จพิเศษรายเดือน โดยนำสิทธิในบำเหน็จตกทอดเป็นหลักทรัพย์ประกันการกู้เงิน เพื่อขยายโอกาสให้เข้าถึงแหล่งเงินทุน สำหรับใช้ในการลงทุน เสริมสภาพคล่องทางการเงิน ประกอบอาชีพ ขยายกิจการ ตลอดจนการดำรงชีพ และลดการพึ่งพาเงินทุนนอกระบบนั้น ปรากฏว่าขณะนี้ ธนาคารได้อนุมัติสินเชื่อดังกล่าวไปแล้วจำนวนกว่า 82,000 ราย เป็นวงเงินรวมกว่า 27,000 ล้านบาท
ซึ่งสำหรับในปีนี้ มีข้าราชการและลูกจ้างประจำที่เกษียณอายุ รวมถึงกลุ่มที่เกษียณอายุก่อนกำหนดกว่า 31,000 ราย ธนาคารจึงได้จัดรายการพิเศษ โดยลดอัตราดอกเบี้ยลง 1% ต่อปี เหลือเพียง 5.375% ต่อปี ใน 6 เดือนแรก หลังจากนั้นคิดอัตรา MLR-0.375% ต่อปี ตลอดอายุสัญญา
สำหรับผู้กู้รายใหม่ที่ทำสัญญาระหว่าง 1 ตุลาคม 2557 ถึง 30 มกราคม 2558 โดยธนาคารให้วงเงินกู้สูงสุด 100 % ของวงเงินที่ระบุไว้ในต้นฉบับหนังสือรับรองสิทธิ ไม่จำกัดอายุผู้กู้ ให้กู้นานถึง 30 ปี สามารถกู้ได้แม้ไม่ได้รับบำเหน็จบำนาญผ่านธนาคาร เพียงนำหนังสือรับรองสิทธิบำเหน็จตกทอดที่ออกโดยกรมบัญชีกลางมาใช้เป็นหลักประกันในการกู้ ผ่านสาขาทั่วประเทศกว่า 1,200 แห่ง
อีกทั้งลูกค้าที่ยื่นกู้ผ่านธนาคาร ยังสามารถเลือกชำระเฉพาะดอกเบี้ย นอกเหนือจากการชำระเงินต้นพร้อมดอกเบี้ย พร้อมรับสิทธิพิเศษ ฟรีค่าธรรมเนียมแรกเข้าเมื่อสมัครทำบัตรเดบิต KTB Shop Smart Blue Diamond หรือบัตร KTB Shop Smart Pearl ซึ่งคุ้มครองการเสียชีวิตและทุพพลภาพ รวมทั้งค่ารักษาพยาบาลและค่าชดเชยรายได้ในระหว่างการรักษาพยาบาลจากอุบัติเหตุ ส่วนข้าราชการและลูกจ้างประจำที่กู้ไม่เต็มจำนวนตามหนังสือรับรองสิทธิในบำเหน็จตกทอดฯ สามารถกู้เพิ่มในสิทธิที่เหลือ โดยไม่ต้องยกเลิกหนังสือรับรองสิทธิเดิม


MThai News
