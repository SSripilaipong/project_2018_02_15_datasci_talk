‘ บินไทย ‘ แจง สนง.ฮ่องกง เปิดปกติ หลัง เกิดเหตุชุมนุม  แต่จำเป็นต้องปิดก่อนเวลา เพื่อความปลอดภัย ระบุให้บริการเที่ยวบินปกติ
บริษัท การบินไทย จำกัด (มหาชน) หรือ THAI  เปิดเผยว่า  สำนักงานการบินไทย ณ เขตปกครองพิเศษฮ่องกง ประเทศจีน  ยังคงเปิดดำเนินการตามปกติ แต่มีความจำเป็นต้องปิดสำนักงานก่อนเวลา คือในเวลา 16.00น. (เวลาท้องถิ่น)
เนื่องจากมี การชุมนุม  และ  เกิดเหตุการณ์ไม่สงบภายในบริเวณที่ทำการรัฐบาลฯ  ซึ่งใกล้กับ สำนักงานการบินไทย  เพื่อความปลอดภัยของลูกค้าที่มาติดต่อกับสำนักงานฯ และเพื่อความปลอดภัยของเจ้าหน้าที่

โดยผู้โดยสารสามารถ ติดต่อได้ที่ หมายเลข +852 – 2179- 7777 จนถึงเวลาดังกล่าวข้างต้น อย่างไรก็ตามการบินไทยยังคงให้บริการใน เส้นทางไป–กลับ ระหว่างกรุงเทพฯ–ฮ่องกงตามปกติ
รวมถึงยังสามารถติดต่อสอบถามข้อมูลเพิ่มเติม ตารางการบินได้ที่โทรศัพท์หมายเลข 02-356-1111 และ หมายเลขสำนักงานการบินไทยที่สนามบินฮ่องกง +852-2769-7421 (เวลา 09.00-22.00 น. เวลาท้องถิ่น) หรือ www.thaiairways.com หรือ www.thaiairways.com.hk
ทั้งนี้สำนักงานการบินไทย ที่ฮ่องกง จะปิดทำการในวันพุธที่ 1 ตุลาคม และพฤหัสบดีที่ 2 ตุลาคม 2557 เนื่องจาก วันชาติของสาธารณรัฐประชาชนจีน  แต่ยังคงให้บริการการบินปกติ

MThai News
