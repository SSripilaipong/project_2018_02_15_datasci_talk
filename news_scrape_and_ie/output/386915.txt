ไทยเตรียมปรับโครงสร้างภาษีให้สอดคล้องเพื่อนบ้าน เพื่อรองรับประชาคมเศรษฐกิจอาเซียน
ม.ร.ว.ปรีดิยาธร เตรียมให้ไทยเป็นศูนย์กลางการค้าภูมิภาค ซึ่งขณะนี้อยู่ระหว่างการ ปรับโครงสร้างภาษี ให้สอดคล้องเพื่อนบ้าน เพื่อรองรับอาเซียน

ม.ร.ว.ปรีดิยาธร เทวกุล รองนายกรัฐมนตรี กล่าวว่า ขณะนี้ประเทศไทยนี้อยู่ระหว่างปรับเปลี่ยน โครงสร้างภาษี ให้สอดคล้องกับประเทศเพื่อนบ้าน โดยกำลังดำเนินนโยบายเศรษฐกิจตามแบบประเทศญี่ปุ่นที่มุ่งให้เป็นศูนย์กลางทางการค้าของภูมิภาค  เพราะในปี 58 จะก้าวเข้าสู่ประชาคมเศรษฐกิจอาเซียน (AEC) ซึ่งทำให้กลุ่มอาเซียนกลายเป็นประเทศเดียวกันที่จะช่วยเพิ่มสัดส่วนการบริโภคภายในประเทศมากขึ้น
โดยการขยายตัวทางเศรษฐกิจของเอเชียได้รับแรงหนุนจากเศรษฐกิจของจีนที่มีการขยายตัวอย่างมาก ขณะที่ภาวะเศรษฐกิจของสหรัฐและกลุ่มสหภาพยุโรปถูกบั่นทอนด้วยปัญหาเศรษฐกิจฟองสบู่จนส่งผลให้เกิดปัญหาการว่างงาน โดยสหรัฐมีอัตราการว่างงาน 6% และบางประเทศในกลุ่มอียู เช่น กรีซ และสเปน ก็มีอัตราการว่างงานสูงเหมือนกัน ซึ่งคงต้องใช้เวลาแก้ปัญหานี้อีก 2-3 ปี
สำหรับภาวะเศรษฐกิจของไทยหลังเกิดวิกฤตปี 40 กลับมาเติบโตได้ดี แม้จะเกิดสถานการณ์ความรุนแรงทางการเมืองในช่วงที่ผ่านมา โดยภาวะเศรษฐกิจของไทยยังมีความเข้มแข็งดีอยู่ อัตราการว่างงานมีไม่ถึง 1% ตอนนี้ยังไม่มีสัญญาณที่ชัดเจนว่าจะเกิดปัญหาฟองสบู่ ม.ร.ว.ปรีดิยาธร กล่าวต่อที่ประชุมผู้นำด้านสถาบันการเงินและการบริหารจัดการสินทรัพย์ของภาครัฐ


ไทยเร่งปรับโครงสร้างภาษีเพื่อรองรับประชาคมเศรษฐกิจอาเซียน

MThai News


