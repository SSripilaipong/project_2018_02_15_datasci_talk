กระทรวงคมนาคมไฟเขียวปรับขึ้นค่าแท็กซี่มิเตอร์ดีเดย์ 5 พ.ย.57 โดยคงค่าแรกเข้า 35 บาทเท่าเดิม แต่จะปรับลดระยะทางในแต่ละช่วงให้สั้นลง พร้อมดันรายได้แท็กซี่ไม่ต่ำกว่า 300 บาทต่อวัน
พล.อ.อ.ประจิน จั่นตอง รัฐมนตรีว่าการกระทรวงคมนาคม เปิดเผยว่า ได้เห็นชอบในหลักการ ปรับขึ้นอัตราค่าโดยสารแท็กซี่มิเตอร์ แล้ว โดยจะคงอัตราแรกเข้าที่ 35 บาท แต่จะมีการปรับลดระยะทางในแต่ละช่วงให้สั้นลง และปรับอัตราในช่วงที่รถติดและจอดนิ่ง เพื่อความเป็นธรรมต่อผู้โดยสารที่ใช้บริการระยะทางสั้นและกลาง ซึ่งอัตราที่ปรับใหม่นั้นจะต้องความเหมาะสมไม่ทำให้ผู้โดยสารเดือดร้อน ในขณะเดียวกัน จะทำให้ผู้ประกอบการนั้นอยู่ได้โดยมีรายได้ไม่ต่ำกว่า 300 บาทต่อวัน



โดยผู้ประกอบการต้องปรับปรุงการให้บริการตามเงื่อนไขให้เรียบร้อยภายใน 30 วัน หลังจากสรุปโครงสร้างค่ามิเตอร์ใหม่ในวันที่ 5 ตุลาคมนี้ หรือเท่ากับจะสามารถปรับอัตราค่าแท็กซี่ใหม่ได้ในวันที่ 5 พฤศจิกายน 2557 ทั้งนี้ เงื่อนไขที่ผู้ประกอบการแท็กซี่ต้องปรับปรุงให้เรียบร้อยภายใน 30 วัน นับจากวันที่ 5 ตุลาคม คือ
1.ปรับปรุงสภาพรถให้ดีขึ้น มีสภาพตามมาตรฐาน ทั้งแอร์ ความสะอาด กลิ่น
2.ปรับปรุงมารยาทคนขับให้มีวินัย ซึ่งการการขนส่งทางบก (ขบ.) จะจัดเจ้าหน้าที่ และอาสาสมัครลงตรวจสอบอย่างเข้มข้น
3.จัดที่จอดรถเพิ่มเติมเพื่อลดการวิ่งรถเปล่าในการหาผู้โดยสาร
4.กรณีปฏิเสธรับผู้โดยสารนั้น นอกจากมีศูนย์รับร้องเรียน ขบ. ตำรวจ และกรุงเทพมหานคร (กทม.) จะทำงานร่วมกันเพื่อตรวจจับ
5.ทำข้อตกลง หรือสัตยาบันกับเจ้าของอู่แท็กซี่ให้คงอัตราค่าเช่ารถ เพื่อลดต้นทุนคนขับรถ และคงอายุรถแท็กซี่ที่ไม่เกิน 9 ปีตามเดิม
ซึ่งแท็กซี่ที่มีการปรับปรุงตามเงื่อนไข  จะได้รับใบรับรองเป็นสติกเกอร์ ยืนยันว่าได้ผ่านการตรวจสอบมาตรฐานแล้ว เหมาะสมที่จะให้ปรับอัตราค่ามิเตอร์ ส่วนรายที่ไม่ปรับปรุง นอกจากจะไม่รับใบรับรองแล้วอาจจะถูกเพิกถอนไม่ให้สามารถวิ่งรับ-ส่งผู้โดยสารได้
ซึ่งการปรับอัตรามิเตอร์แท็กซี่นั้นอยู่ในอำนาจของ รมว.คมนาคม ในการอนุมัติได้ แต่จะต้องมีการประกาศล่วงหน้าก่อน ซึ่งถือว่าเป็นการคืนความสุขให้แก่ผู้ประกอบการแท็กซี่ที่ถือเป็นประชาชนเหมือนกัน เนื่องจากค่ามิเตอร์แท็กซี่ใช้อัตรานี้มาตั้งแต่ปี 2535 กว่า 20 ปีแล้วที่ไม่มีการปรับ

MThai News
