กระทรวงเกษตรฯ เตรียมจัดงานวันไข่โลก หวังประชาชนบริโภคมากขึ้นให้ได้ตามมาตรฐาน 300 ฟองต่อคนต่อปี
นายสัตวแพทย์นิรันดร เอื้องตระกูลสุข ผู้ตรวจราชการกระทรวงเกษตรและสหกรณ์ เปิดเผยว่า คณะกรรมการนโยบายพัฒนาไข่ไก่และผลิตภัณฑ์ (เอ้กบอร์ด) ได้ร่วมกันกำหนดยุทธศาสตร์ไข่ไก่ฉบับที่ 2 ปี 2557-2561 โดยกำหนดวิสัยทัศน์เพื่อพัฒนาอุตสาหกรรมไข่ไก่และผลิตภัณฑ์ของไทยให้เติบโตอย่างยั่งยืน ด้วยมาตรฐานไข่ไก่คุณภาพ เพื่อชีวิตที่ดีขึ้น

โดยมีประเด็นยุทธศาสตร์ ในการเพิ่มการบริโภคไข่ไก่จาก 200 ฟองต่อคนต่อปี ให้เป็น 300 ฟองต่อคนต่อปี ภายในปี 2551 และส่งเสริมให้คนไทยบริโภคไข่ไก่ให้เหมาะสมกับเพศและวัย ตามคำแนะนำของสำนักงานโภชนาการ โดยจะมีการร่วมรณรงค์ ให้พัฒนายกระดับคุณภาพชีวิตและการบริโภคไข่ที่ถูกต้องพร้อมกันทั่วโลก ในการจัดงานวันไข่โลก ซึ่งตรงกับวันที่ 10 ตุลาคม นี้ โดยการจัดงานวันไข่โลกครั้งนี้ ถือเป็นครั้งแรกของประเทศไทย และเป็นการร่วมแรงร่วมใจของภาครัฐ โดย กรมปศุสัตว์ ร่วมกับผู้ประกอบการภาคเอกชน ในการจัดงานวันไข่โลก ซึ่งจะขึ้นที่ห้างสยามสแควร์วัน ในวันศุกร์ 10 – 14 ตุลาคม รวม 5 วัน โดยมีวัตถุประสงค์เพื่อสร้างนิสัยและความรู้ที่ถูกต้องเกี่ยวกับการบริโภคไข่
