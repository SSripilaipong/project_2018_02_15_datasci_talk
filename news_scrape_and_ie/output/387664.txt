ทูนประกันภัย  จับมือ 2 ยักษ์ใหญ่  แมคโดนัลด์  และ  ไทย แอร์เอเชีย เอ็กซ์  ประเดิมแคมเปญ “ กิน-บิน-อินชัวรันส์ ” ครั้งแรกในเมืองไทย ที่มอบสิทธิพิเศษแก่ลูกค้าที่สั่งเมนูอาหารจาก แมคโดนัลด์ รับฟรีทันที่กรมธรรม์ประกันภัย พร้อมร่วม ลุ้นตั๋วเครื่องบินฟรี จากไทย แอร์เอเชีย เอ็กซ์ ตั้งแต่ 1 ตุลาคม – 23 ธันวาคมนี้

นาย ทอม เครือโสภณ ประธานบริหาร บริษัท  ทูนประกันภัย จำกัด (มหาชน)  กล่าวว่า ผมรู้สึกภาคภูมิใจเป็นอย่างยิ่งได้รับเกียรติและความเชื่อมั่นจากทั้งสองพันธมิตรที่มีชื่อเสียงและเป็นองค์กรชั้นนำของไทยและระดับโลก คือ แมคโดนัลด์ และ ไทย แอร์เอเชีย เอ็กซ์
ที่ให้เกียรติร่วมมือในการสานฝันของผมให้เป็นจริงเพื่อมอบสิทธิ์ประโยชน์ การคุ้มครองประกันภัย ให้แก่ทุกท่านโดยไม่จำกัดอายุ เพศ และวัย  ให้คุณสามารถใช้ชีวิตประจำวันของคุณได้อย่างมั่นใจว่าอย่างน้อยถ้ามีเหตุการณ์ที่ไม่คาดคิดเกิดขึ้นอย่างกระทันหัน
คุณยังมี ทูนประกันภัย คอยช่วยเหลืออย่างรวดเร็ว ซึ่งนับเป็นกิจกรรมแรกในประเทศไทยที่เมื่อคุณรับประทานอาหารแล้วได้สิทธิ์คุ้มครองประกันภัยฟรี และผมเชื่อว่าจะมีคนจำนวนนับล้านทั่วประเทศไทยที่จะได้รับความสุขจากกิจกรรมครั้งนี้
นาย เฮสเตอร์ ชิว ประธานกรรมการ และประธานเจ้าหน้าที่บริหาร บริษัท แมคไทย จำกัด  กล่าวว่า ความร่วมมือระหว่างแมคโดนัลด์ กับทูนประกันภัย และสายการบินไทย แอร์เอเชีย เอ็กซ์ นับได้ว่าเป็นความร่วมมือของผู้นำตลาดทั้ง 3 กลุ่ม
คือผู้นำ ธุรกิจร้านอาหารบริการด่วน  (QSR : Quick Service Restaurant) ผู้นำด้านการให้บริการประกันวินาศภัยแบบครบวงจร และผู้นำด้านสายการบินราคาประหยัด เพื่อเป็นการคืนกำไรให้กับลูกค้า
รวมถึงส่งเสริมภาพลักษณ์และขยายฐานลูกค้าของทั้ง 3 แบรนด์ ซึ่งในปัจจุบัน เราให้บริการลูกค้าในประเทศไทยมากกว่า 8 ล้านคนต่อเดือน โดยเสิร์ฟอาหารอร่อยหลากหลายเมนู
พร้อมส่งมอบความประสบการณ์ในการรับประทานอาหารและความคุ้มค่าให้กับลูกค้า ซึ่งลูกค้าแมคโดนัลด์จะได้รับสิทธิพิเศษ เพียงอัพไซส์ชุดอร่อยสุดคุ้ม หรือ ซื้อชุดครอบครัวชุดใดก็ได้
รับฟรีทันทีกรมธรรม์ประกันภัยจากทูนประกันภัย พร้อมร่วมลุ้นตั๋วเครื่องบินเครื่องบินไป – กลับฟรี  จากไทยแอร์เอเชีย เอ็กซ์
ด้าน นายนัดดา บุรณศิริ ประธานเจ้าหน้าที่บริหาร สายการบินไทย แอร์เอเชีย เอ็กซ์  กล่าวว่า ในนามของสายการบินไทย แอร์เอเชีย เอ็กซ์  สายการบินราคาประหยัด รายแรกที่ให้บริการเส้นทางบินระยะไกล

มีความยินดีที่ได้ร่วมเป็นส่วนหนึ่งของแคมเปญพิเศษครั้งนี้ เพราะนอกจากลูกค้าที่รับประทานแมคโดนัลด์จะอิ่มอร่อย และได้รับความคุ้มครองจากทูนประกันภัยแล้ว
ยังมีโอกาสได้ร่วมลุ้นบัตรโดยสารจากสายการบินไทย แอร์เอเชีย เอ็กซ์ สู่ประเทศ เกาหลีใต้  และ ญี่ปุ่น อีกด้วย ถือว่าเป็นการคืนกำไรให้กับคุณลูกค้าของเราทั่วประเทศผ่านเครือข่ายพันธมิตรอันแข็งแกร่งจากทั้งสองบริษัท
เฉกเช่นเดียวกับเครือข่ายการบินของสายการบินกลุ่มแอร์เอเชียที่มีความครอบคลุม และพร้อมที่จะตอบสนองไลฟ์สไตล์ของนักเดินทางได้ทุกเพศทุกวัยเช่นกัน
แคมเปญ “กิน-บิน-อินชัวรันส์”  คือการมอบสิทธิพิเศษสำหรับลูกค้า แมคโดนัลด์ เมื่ออัพไซส์ “ชุดอร่อยสุดคุ้ม” ชุดใดก็ได้ หรือ “ชุดครอบครัว” ชุดใดก็ได้
รับฟรีทันทีเมื่อลูกค้าลงทะเบียนออนไลน์เพื่อรับกรมธรรม์ประกันภัยฟรี  คุ้มครองการเสียชีวิตเนื่องจากอุบัติเหตุทั่วโลกตลอด 24 ชั่วโมง ความคุ้มครองในมูลค่า 10,000 บาท
พร้อมลุ้นรับตั๋วเครื่องบินไป-กลับฟรี จากสายการบินไทย แอร์เอเชีย เอ็กซ์ ในเส้นทางบินตรงสู่กรุงโซล ประเทศเกาหลีใต้ และโอซาก้า ประเทศญี่ปุ่น
MThai News
