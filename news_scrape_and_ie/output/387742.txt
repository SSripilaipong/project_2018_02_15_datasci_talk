“เจ๊เกียว”เข้าพบ”อาคม” จ่อขอปรับขึ้นค่าโดยสาร หลังราคาพลังงานปรับขึ้น อ้างสะท้อนต้นทุนที่แท้จริง
นางสุจินดา เชิดชัย หรือ  เจ๊เกียว  นายกสมาคมผู้ประกอบการรถโดยสาร ได้เข้าพบนายอาคม เติมพิทยาไพสิฐ รัฐมนตรีช่วยว่าการกระทรวงคมนาคม เพื่อหารือเรื่องการ ขอปรับขึ้นค่าโดยสาร  ร่วมกับบริษัทขนส่ง จำกัด (บขส.) และกรมการขนส่งทางบก

โดยนายอาคมกล่าวว่า กระทรวงคมนาคมจะนำข้อเรียกร้องของผู้ประกอบการรถโดยสารไปพิจารณา ในเรื่องการขอปรับขึ้นราคาค่าโดยสาร เพื่อให้สะท้อนกับราคาต้นทุนพลังงาน อีกทั้งผู้โดยสารที่มีจำนวนลดลง และค่าประกันภัยที่เพิ่มขึ้นหลายพันล้านบาทต่อปี
ขณะที่ นางสุจินดา กล่าวว่า ได้ยื่นข้อเรียกร้องต่อกระทรวงคมนาคมโดยเฉพาะราคาค่าโดยสารตามความเป็นจริง โดยขอให้เป็นราคาลอยตัว ส่วนเที่ยววิ่งจริงของรถโดยสารขณะนี้ พบว่า มีจำนวนผู้โดยสารลดลงกว่าจำนวนที่กรมการขนส่งทางบกระบุไว้ จึงต้องการให้กรมขนส่งทางบก ลดค่าธรรมเนียมที่ต้องจ่ายในการให้บริการตามเที่ยววิ่งจริง และยืดระยะเวลาอายุการใช้รถโดยสารจาก 5 ปี เป็น 15 ปี
นอกจากนี้ ยังมีค่าประกันภัยที่ปัจจุบันทางผู้ประกอบการต้องจ่ายในราคาเต็มจำนวน แม้รถบางส่วนไม่ได้ใช้และจอดทิ้งไว้ เนื่องจากไม่มีผู้โดยสาร จึงได้เสนอให้ตั้งกองทุนเพื่อมาช่วยเหลือผู้ประกอบการรถโดยสารอีกทางหนึ่ง
MThai News
