อาร์เอสบีเอส เจ้าของลิขสิทธิ์ถ่ายทอดฟุตบอลโลก ยื่นฟ้อง พ.อ.นที ศุกลรัตน์ ประธาน กสท. บังคับ ให้ถ่ายทอดสดฟุตบอลโลก 2014 ผ่านฟรีทีวีโดยมิชอบ ทำให้บริษัทได้รับความเสียหาย
วันนี้(1ต.ค.)ที่ศาลอาญา ถนนรัชดาภิเษก ผู้สื่อข่าวรายงานว่า บริษัท อาร์เอส อินเตอร์เนชั่นแนล บรอดคาสติ้ง แอนด์ สปอร์ต แมเนจเม้นท์ จำกัด หรือ อาร์เอสบีเอส (RSBS) ในเครือบริษัท อาร์เอส จำกัด (มหาชน) เจ้าของลิขสิทธิ์ถ่ายทอดสดการแข่งขันฟุตบอลโลก 2014 ได้มอบหมายให้ นายสุพรรณ เสือหาญ ทนายความผู้รับมอบอำนาจจาก บริษัทอาร์เอส อินเตอร์เนชั่นแนล บรอดคาสติ้ง แอนด์ สปอร์ต แมเนจเม้นท์ จำกัด หรือ อาร์เอสบีเอส ในเครือบริษัท อาร์เอส จำกัด มหาชน เจ้าของลิขสิทธิ์ถ่ายทอดสดการแข่งขันฟุตบอลโลก 2014 ยื่นฟ้อง พันเอกนที ศุกลรัตน์ ประธานคณะกรรมการกิจการกระจายเสียงและโทรทัศน์ หรือ กสท. ฐานเป็นเจ้าพนักงานปฎิบัติหน้าที่โดยมิชอบ ตามประมวลกฎหมายอาญามาตรา 157
กรณีที่ออกหลักเกณฑ์ รายการโทรทัศน์สำคัญที่ให้เผยแพร่ได้เฉพาะในบริการโทรทัศน์เป็นการทั่วไป หรือ มัสต์แฮฟ ในการแข่งขันฟุตบอลโลก 2014 ซึ่งไม่เป็นธรรม ซึ่งศาลปกครองสูงสุดก็ได้พิจารณาแล้วว่า เป็นการใช้ดุลพินิจที่ไม่ชอบด้วยกฎหมาย
นายสุพรรณ ระบุว่า กสท. ได้บังคับใช้กฎมัสต์แฮฟ เพื่อให้บริษัทอาร์เอสบีเอส ถ่ายทอดสดการแข่งขันฟุตบอลโลกผ่านฟรีทีวี ซึ่งไม่เป็นธรรม ทางบริษัทอาร์เอสบีเอส จึงได้ฟ้องคดีต่อศาลปกครอง จนกระทั่งศาลปกครองสูงสุดมีคำพิพากษาว่ากฎมัสต์แฮฟ เป็นการใช้ดุลพินิจ ที่ไม่ชอบด้วยกฎหมาย จึงมายื่นฟ้องคดีนี้ เพื่อเอาผิดเจ้าหน้าที่รัฐ ไม่ให้เป็นเยี่ยงอย่าง และสร้างบรรทัดฐานให้เจ้าหน้าที่รัฐใช้กฎหมายด้วยความเป็นธรรม เสมอภาค และรับผิดชอบต่อสิ่งที่กระทำไป
อย่างไรก็ตามคดีนี้ศาลได้นัดไต่สวนมูลฟ้อง ในวันที่ 1 ธันวาคม เวลา 09.00 น.
MThai News
