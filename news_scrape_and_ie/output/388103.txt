“ประยุทธ์” เผยแผนกระตุ้นเศรษฐกิจ พร้อมเตรียมอนุมัติงบประมาณกว่าแสนล้านในการกระตุ้นเศรษฐกิจไทย
พล.อ.ประยุทธ์ จันทร์โอชา  นายกรัฐมนตรี และหัวหน้าคณะรักษาความสงบแห่งชาติ (คสช.) แถลงผลการประชุมคณะรัฐมนตรี (ครม.) ถึงมาตรการกระตุ้นเศรษฐกิจ โดยเป็นเรื่องการใช้จ่ายงบประมาณที่มีอยู่ และค้างอยู่ โดยดึงงบประมาณเพื่อที่จะนำมาบริหารเร่งด่วน



โดยมาตรการกระตุ้นเศรษฐกิจมีทั้งแผนเก่า และแผนใหม่ ซึ่งถือป็นวิธีการแก้ไขปัญหาตามหลักการ โดยครม.เห็นชอบร่วมกัน ทั้งนี้จะนำงบประมาณค้างอยู่ปี 2557 และงบประมาณที่มีอยู่ในปี 2558 บวกกับงบประมาณที่ให้ทางกระทรวงการคลังไปตามเก็บ เพื่อดำเนินการตามแผนทั้งหมด
ซึ่งที่ประชุม ครม.มีมติออก 5 มาตรการกระตุ้นเศรษฐกิจ ใช้งบค้างท่อ 2.9 แสนล้านบาท หวังกระตุ้นเศรษฐกิจภายใน 3 เดือน พร้อมตั้งรองนายกรัฐมนตรี คุมเขตจังหวัดป้องกันการทุจริต หากพบลงโทษทันที



หม่อมราชวงศ์ ปรีดิยาธร เทวกุล  รองนายกรัฐมนตรี ด้านเศรษฐกิจ เปิดเผยว่าที่ประชุมคณะรัฐมนต ได้ออกมาตรการกระตุ้นเศรษฐกิจ 5 มาตรการ เพื่อให้เกิดการสร้างงานทั่วประเทศ ประกอบด้วย
1.  ให้ทุกกระทรวง ทบวง กรม เร่งเซ็นสัญญาจ้างงานโครงการเดิมที่ไม่สามารถดำเนินการทันงบประมาณปี 2557 ซึ่งเป็นงบคงค้าง 142,000 ล้านบาท
2.  ให้ทุกกระทรวง ทบวง กรม เร่งเซ็นสัญญาจ้างงานในงบลงทุนของปี 2558 จำนวน 129,000 ล้านบาท โดยให้ดำเนินการให้แล้วเสร็จภายใน 3 เดือน ซึ่งคาดหวังว่าจะมีการเบิกจ่ายเงินงบประมาณ ร้อยละ 30-40
3.  ใช้งบประมาณไทยเข้มแข็ง 15,000 ล้านบาท และงบกลางปี 2555-2557 จำนวน 7,800 ล้านบาท รวมทั้งสิ้น 23,000 ล้านบาท ไปซ่อมโรงเรียน และบ้านพักข้าราชการกระทรวงสาธารณสุข รวมถึงบ้านพักข้าราชการกระทรวงกลาโหม




4.  ให้ทุกกระทรวง ทบวง กรม จัดทำรายละเอียดของโครงการ เพื่อมาเบิกจ่ายงบกลางปี 2548-2556 จำนวน 24,000 ล้านบาท ซึ่งจะนำมาเก็บไว้
5.  มาตรการช่วยเหลือเกษตรกรชาวนาที่มีรายได้น้อย โดยให้ธนาคารเพื่อการเกษตรและสหกรณ์การเกษตร เบิกจ่ายเงินช่วยเหลือชาวนา จำนวน 40,000 ล้านบาท สำหรับชาวนาที่มีที่นาไม่เกิน 15 ไร่ ไร่ละ 1000 บาท แต่หากเกิน 15 ไร่ ก็จะช่วยเหลือเพียง 15 ไร่เท่านั้น โดยมีชาวนาจำนวน 3.4 ล้านครอบครัว ที่ได้รับการช่วยเหลือ ซึ่งจะเริ่มเบิกจ่ายได้ภายในวันที่ 20 ตุลาคมนี้



ด้าน พล.อ.ประยุทธ์ จันทร์โอชา เปิดเผยว่ามาตรการดังกล่าวเป็นการกระตุ้นการใช้จ่ายของภาครัฐ และนำมาตรการทางภาษีมาใช้โดนจะเน้นการซ่อมสร้างซึ่งทั่วโลกก็ทำในลักษณะนี้ ส่วนตัวเลขการส่งออกของเดือนสิงหาคมต่ำสุดในรอบ 32 เดือน คาดว่าน่าจะเกิดจากเศรษฐกิจโลกที่กำลังการซื้อน้อยลง และการสู้รบในพื้นที่ต่างๆ รวมถึงการขยายตลาดและเพิ่มมูลค่าของสินค้า ทั้งนี้ไม่สามารถตอบได้ว่าตัวเลขการเจริญเติบโตทางเศรษฐกิจ หรือจีดีพีจะดีขึ้นหรือไม่ เนื่องจากพึ่งเริ่มใช้งบประมาณใหม่ตั้งแต่วันนี้



MThai News
