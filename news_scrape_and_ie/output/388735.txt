“ม.ร.ว.ปรีดิยาธร” เผย บอร์ดบีโอไอ อนุมัติโครงการ 18 โครงการ 80,000 ล้านบาท มั่นใจนักท่องเที่ยว เพิ่มขึ้นเหมือนเดิม
หม่อมราชวงศ์ปรีดิยาธร เทวกุล รองนายกรัฐมนตรีฝ่ายเศรษฐกิจ กล่าวถึงผลการประชุมคณะกรรมการส่งเสริมการลงทุน หรือ BOI ว่า ที่ประชุมมีมติอนุมัติโครงการ 18 โครงการ จำนวน 80,000 ล้านบาท โดยส่วนใหญ่เป็นโครงการ Eco car ซึ่งเชื่อมั่นว่าประเทศไทยจะเป็นศูนย์กลางในการผลิต


หม่อมราชวงศ์ปรีดิยาธร เทวกุล

นอกจากนี้ ยังมีแนวคิดส่งเสริมการลงทุนแบบเจาะตามโครงการเพื่อเพิ่มประสิทธิภาพ ซึ่งจะทำให้อุตสาหกรรมทั่วไปในประเทศลดลง โดยจะใช้เวลา 3 สัปดาห์ ในการรวบรวมข้อมูลก่อนเสนอให้นายกรัฐมนตรี รวมถึงส่งเสริมการลงทุนไปยังต่างประเทศ เนื่องจากไทยเตรียมขยายฐานการผลิตในต่างประเทศ เพื่อให้แข่งขันกับตลาดโลก ส่วนในภาคอุตสาหกรรม โดยเฉพาะยางพารา นายจักรมณฑ์ ผาสุกวนิช รัฐมนตรีว่าการกระทรวงอุตสาหกรรม ได้สั่งการให้ดำเนินการเปิดนิคมอุตสาหกรรมภาคใต้ เพื่อผลิตยางพาราใช้ภายในประเทศ พร้อมดึงนักลงทุนต่างชาติเข้าร่วมลงทุน
ทั้งนี้ หม่อมราชวงศ์ปรีดิยาธร ยังกล่าวถึงภาพรวมการท่องเที่ยวในประเทศไทย จากเดิมมีนักท่องเที่ยวเฉลี่ยเดือนละ 2.3 ล้านคน และลดลงเรื่อย ๆ จากผลกระทบทางการเมือง จนกระทั่งเดือนกรกฎาคมมีจำนวนนักท่องเที่ยวเพิ่มขึ้นและเชื่อว่าสิ้นปีนี้ จำนวนนักท่องเที่ยวจะกลับมาเฉลี่ยที่ 2.3 ล้านคนเช่นเดิม
