กระทรวงคมนาคม เตรียมผุดสนามบินในภูมิภาค 6 แห่งในปี 2558 เชื่อมโยงกับประเทศเพื่อนบ้าน คาดอีก 5 ปีจะแล้วเสร็จ



นายอาคม เติมพิทยาไพสิฐ รัฐมนตรีช่วยว่าการกระทรวงคมนาคม เปิดเผยว่า กระทรวงคมนาคม จะมีการศึกษาและพิจารณาแผนขยายการลงทุนสนามบินในภูมิภาค 6 แห่ง ซึ่งเป็นสนามบินขนาดเล็ก เพื่อเชื่อมโยงกับประเทศเพื่อนบ้าน
โดยจะประกอบด้วย อำเภอเบตง จังหวัดยะลา , อำเภอแม่สอด จังหวัดตาก , อำเภอเลิงนกทา จังหวัดมุกดาหาร หรือ อำเภอคลองลึก จังหวัดตราด ,จังหวัดอุตรดิตถ์ , จังหวัดกาญจนบุรี, อำเภออรัญประเทศ จังหวัดสระแก้ว โดยคาดว่า ผลการศึกษาจะได้ข้อสรุปทั้งหมดภายใน 1-2 เดือน และจะเริ่มดำเนินการก่อสร้างได้ ภายในปี 2558 แล้วเสร็จภายใน 5 ปี

นอกจากนี้ รัฐมนตรีช่วยว่าการกระทรวงคมนาคม กล่าวว่า ในส่วนของเขตเศรษฐกิจพิเศษที่แม่สอด จังหวัดตาก ขณะนี้ได้ทำการศึกษาเรื่องการสร้างสะพานข้ามแม่น้ำเมยแห่งที่ 2 โดยเป็นหน้าที่ของกรมทางหลวง ซึ่งอยู่ระหว่างเตรียมการเจรจาโครงการต่อเชื่อมระหว่างเมือง เขตเศรษฐกิจพิเศษ และนิคมอุตสาหกรรม
นายอาคม ยังเปิดเผยถึง กรณีโครงการพัฒนาอุตสาหกรรท่าเรือน้ำลึกทวายและถนนเชื่อมต่อว่า ขณะนี้โครงการทวายยังดำเนินการต่อเนื่อง แม้ในช่วง 4 เดือนที่ผ่านมา คณะทำงานไทยเมียนมาร์ได้มีการหารือในเรื่องการร่วมมือของบริษัทอิตาเลี่ยน-ไทยฯ ที่ดำเนินการค้างอยู่ รวมถึงเรื่องการเจรจากับประเทศญี่ปุ่น ถึงการเข้ามาร่วมพัฒนาโครงการทวาย ได้รับความสนใจทางการญี่ปุ่นที่จะมาร่วมลงทุนในนิติบุคคลเฉพาะกิจหรือ SPV
ทั้งนี้สำหรับประเด็นที่จะนำเสนอนายกรัฐมนตรี เพื่อนำไปเจรจากับประธานาธิบดีเต็งเส่ง ขณะนี้อยู่ระหว่างการรวบรวมข้อมูล โดยเฉพาะนิคมอุตสาหกรรมในระยะเริ่มต้นและเส้นทางการเชื่อมต่อกับชายแดนประเทศไทย ซึ่งภาคเอกชนให้ความสนใจในการเข้ามาเป็นผู้ลงทุนด้วย รวมทั้งการสร้างท่าเรือก็เป็นอีกส่วนหนึ่งที่มีความสำคัญในด้านความเชื่อมั่นกับนักลงทุนด้วยเช่นกัน
อย่างไรก็ตามการเดินหน้าโครงการสามารถทำงานได้เฉพาะที่มีความจำเป็นของบริษัทอิตาเลี่ยน-ไทยฯ สุดท้ายแล้วในเรื่องการพัฒนานิคมอุตสาหกรรมในระยะเริ่มต้น จะต้องหารือระหว่างไทยกับเมียนมาร์ต่อไป ว่าจะอนุญาตให้บริษัทอิตาเลี่ยน-ไทยเข้าไปดำเนินการในระยะเริ่มต้นได้หรือไม่

MThai News
