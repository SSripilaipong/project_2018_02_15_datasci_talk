สำนักงานบริหารหนี้สาธารณะ เตรียมกู้เงินจากแหล่งเงินทุนในประเทศวงเงิน 100,000 ล้านบาท เพื่อลงทุนในโครงการพัฒนาระบบคมนาคมขนส่ง โครงการรถไฟฟ้า
สำนักงานบริหารหนี้สาธารณะ (สบน.) กล่าวว่าในปีหน้า(58) สบน.จะ กู้เงิน จากแหล่งเงินทุนในประเทศวงเงิน 100,000 ล้านบาท เพื่อลงทุนในโครงการพัฒนาระบบคมนาคมขนส่ง


โดยการลงทุนจะแบ่งเป็นการลงทุนในโครงการใหม่ 44,000 ล้านบาท ประกอบด้วย โครงการรถไฟฟ้าสายสีเขียว ช่วงหมอชิต-สะพานใหม่-คูคต ระยะทาง 18.4 กม.วงเงินค่าก่อสร้างประมาณ 29,000 ล้านบาท และสายสีส้ม เส้นทางตลิ่งชัน-มีนบุรี ระยะทาง 39.6 กม.วงเงินค่าก่อสร้าง 110,000ล้านบาท และรวมถึงรถไฟรางคู่ เส้นจิระ (โคราช)-ขอนแก่น ส่วนที่เหลืออีกราว 56,000 ล้านบาท จะเป็นโครงการที่อยู่ในระหว่างการก่อสร้าง เช่น รถไฟฟ้าสายสีน้ำเงิน เป็นต้น
สำหรับรถไฟฟ้าสายสีชมพู เส้นทาง แคราย-มีนบุรีระยะทาง 34.5 กม. วงเงินค่าก่อสร้าง 58,300 ล้านบาท และเส้นสีเหลือง เส้นทางลาดพร้าว-สำโรง ระยะทาง 30 กม. วงเงินค่าก่อสร้าง 56,100 ล้านบาท คาดว่าจะสามารถดำเนินการก่อสร้างได้ในปี 2559 อย่างไรก็ตาม ทั้งสองสายหากมีความพร้อม โดยเฉพาะในเรื่องการเวนคืนและการทำเรื่องสิ่งแวดล้อม ก็สามารถเลื่อนโครงการขึ้นมาดำเนินการก่อนได้
ทั้งนี้ โครงการ 2.4 ล้านล้านบาท จะใช้แหล่งเงินกู้ในประเทศเป็นส่วนใหญ่ เนื่องจากต้นทุนทางการเงินยังอยู่ในระดับต่ำ ที่ สบน.สามารถบริหารจัดการได้ ส่วนจะใช้เงินกู้จากแหล่งเงินต่างประเทศหรือไม่ ขึ้นอยู่กับว่ารัฐบาลไทยจะได้รับอัตราดอกเบี้ยพิเศษหรือไม่

MThai News
