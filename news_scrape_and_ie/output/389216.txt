หุ้นไทย ร่วงแรง  ปิดตลาดเช้าติดลบ 22.05 จุด บล.เอเซีย พลัส ระบุ แนวโน้มการปรับฐานแบบนี้ น่าจะเกิดขึ้นอย่างต่อเนื่องในช่วงครึ่งแรกของเดือนตุลาคม
ผู้สื่อข่าวรายงานบรรยากาศการซื้อขายในตลาดหุ้นไทย วันนี้(6 ต.ค.) ว่า ความเคลื่อนไหวดัชนีตลาดหุ้นไทยภาคเช้าปิดการซื้อขายที่ 1,548.23 จุด ลดลง 22.05 จุด (-1.40%) มูลค่าการซื้อขาย 31,905.32 ล้านบาท โดยดัชนีสูงสุดอยู่ที่ 1,574.52 จุด และต่ำสุดอยู่ที่ 1,542.43 จุด

สำหรับ5อันดับหลักทรัพย์ที่มีมูลค่าซื้อขายสูงสุดได้แก่TRUE ราคาล่าสุด 11.20 บาทปรับลง0.40 บาท,BBL ราคาล่าสุด 198.00 บาทปรับลง5.00บาท,KBANK ราคาล่าสุด 223.00 บาทปรับลง6.00 บาท,SUPER ราคาล่าสุด 12.60 บาทปรับบวก0.40 บาทและTTA ราคาล่าสุด 21.50 บาทปรับลง0.60 บาท
ทั้งนี้ นายเทิดศักดิ์ ทวีธีระธรรม ผู้อำนวยการอาวุโสฝ่ายวิจัย บริษัท หลักทรัพย์ (บล.) เอเซีย พลัส ระบุว่า ตลาดหุ้นไทยวันนี้(6 ต.ค.) ดัชนีปรับตัวลดลงอย่างมาก เป็นผลจากการที่ตลาดปรับฐาน เพราะในช่วงที่ผ่านมาตลาดได้ขึ้นอย่างต่อเนื่องจน ทำให้ราคาปิดต่อกำไรต่อหุ้นในปัจจุบัน (Current P/E) พุ่งขึ้นไปสูงสุดที่ 16.6 เท่า ดังนั้น จึงเกิดแรงเทขายขึ้นในที่สุด
อย่างไรก็ตาม การที่ตลาดหุ้นปรับตัวขึ้นมามาก ๆ ก็ย่อมเกิดแรงเทขายตามปกติ ซึ่งมองว่าแนวโน้มการปรับฐานแบบนี้ น่าจะเกิดขึ้นอย่างต่อเนื่องในช่วงครึ่งแรกของเดือนตุลาคม ทั้งนี้ส่วนตัวประเมินว่าดัชนีน่าจะร่วงลงไปไม่เกินระดับแนวรับ 1,520 จุด ซึ่งมีพีอีอยู่ที่ประมาณ 15.5 เท่า
MThai News
