‘ เวิลด์แบงก์ ‘ หั่น จีดีพีไทย ปีนี้เหลือ 1.5% และปีหน้า 3.5% ต่ำสุดใน ภูมิภาคอาเชียน  ขณะที่รัฐฯกระตุ้น ‘จีดีพี’ ได้ในระยะสั้นเท่านั้น
นายอูริช ซาเกา ผู้อำนวยการธนาคารโลก หรือเวิลด์แบงก์ประจำเอเชียตะวันออกเฉียงใต้  เปิดเผยรายงาน แนวโน้มเศรษฐกิจของประเทศกำลังพัฒนาในภูมิภาคเอเชียตะวันออกและแปซิฟิก หรือ East Asia Pacific Economic Update ว่า

ธนาคารโลก ได้ปรับลดประมาณการอัตราการขยายตัวทางเศรษฐกิจ หรือ จีดีพีของไทย ในปีนี้ จาก 3% เหลือ 1.5% และในปีหน้าปรับลดจาก 4.5% เหลือ 3.5%
ต่ำสุดในอาเซียน และเอเชียตะวันออก เนื่องจาก การบริโภค และการส่งออก ของไทยฟื้นตัวช้ากว่าที่คาดการณ์ไว้ และจะยังคงช้าต่อไปอีก
ในขณะที่มาตรการกระตุ้นเศรษฐกิจของรัฐบาล มีส่วนช่วยกระตุ้นเศรษฐกิจในระยะสั้นเท่านั้น  โดยมาตรการที่เป็นเม็ดเงินใหม่มี 2 มาตรการคือ  มาตรการลดต้นทุนชาวนา  40,000 ล้านบาท กับ การเร่งรัดทำสัญญาจ้างลงทุน ในปี 2557
โดยขยายการทำสัญญาไปจนถึงสิ้นเดือนธันวาคมปีนี้ วงเงิน 147,000 ล้านบาท จะมีผลต่อจีดีดีในปีนี้ และปีหน้าประมาณ  1.4%

ทั้งนี้ ธนาคารโลกประมาณการตัวเลขส่งออกในสกุลเงินดอลลาร์ทั้งปีนี้จะขยายตัวเพียง 0.8%  ส่วนการลงทุน และการบริโภคภาคเอกชนโตแค่ 0.3%  และการลงทุนภาคเอกชนหดตัว 3%
โดยที่แนวโน้มเศรษฐกิจปีหน้าจะเติบโตได้ 3.5% จากภาคการท่องเที่ยวที่คาดว่าจะกลับมาเป็นปกติ และการใช้จ่ายภาครัฐโดยหากรัฐบาลสามารถเบิกจ่ายงบประมาณได้มากกว่า 80% ก็อาจช่วยกระตุ้นเศรษฐกิจทำให้จีดีพีขยายตัวได้สูงกว่าที่ประมานการณ์ไว้
ส่วนปัจจัยเสี่ยงทางการเมืองยังคงมีอยู่ แม้รัฐบาลจะประกาศโรดแมป และดำเนินการตามแผนที่วางไว้ แต่ก็มีคำถามว่าการเลือกตั้งในช่วงตุลาคมปีหน้าจะสามารถดำเนินการได้หรือไม่

MThai News

