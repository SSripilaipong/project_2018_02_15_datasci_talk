IMF ปรับลดคาดการณ์เศรษฐกิจโลกในปีนี้เหลือเพียงขยายตัว 3.3% ลดลง 0.1% คาดปีหน้าการขยายตัวของเศรษฐกิจในลงอีก 0.2% สู่ระดับ 3.8%
กองทุนการเงินระหว่างประเทศ (ไอเอ็มเอฟ) ได้ปรับลดคาดการณ์เศรษฐกิจโลกในปีนี้ เนื่องมากจากแนวโน้มทางเศรษฐกิจทั่วโลกที่อ่อนแอลงในช่วงครึ่งแรกของปี 2557 อีกทั้งการฟื้นตัวดำเนินไปอย่างไม่สม่ำเสมอ



นอกจากนี้ ไอเอ็มเอฟยังเตือนถึงความเสี่ยงช่วงขาลงที่เพิ่มขึ้น ซึ่งรวมถึงสถานการณ์ตึงเครียดทางการเมืองในภูมิภาคต่างๆ และความเสี่ยงจากการปรับฐานของตลาดการเงินในระยะสั้น
โดยคาดว่าเศรษฐกิจในกลุ่มประเทศพัฒนาแล้วจะขยายตัว 1.8% ในปี 2557 ซึ่งเท่ากับการคาดการณ์ในเดือนก.ค. แต่ได้ปรับลดการคาดการณ์อัตราขยายตัวในปี 2558 ลงสู่ระดับ 2.3% จาก 2.4% ในเดือนก.ค.
ขณะที่บรรดาประเทศพัฒนาแล้ว อย่างประเทศญี่ปุ่น ก็ถูกหั่นตัวเลขคาดการณ์ลงมากที่สุด โดยคาดว่าเศรษฐกิจญี่ปุ่นจะขยายตัวเพียง 0.9% ในปีนี้ ซึ่งลดลงถึง 0.7% จากตัวเลขคาดการณ์ในเดือนก.ค. เนื่องจากอุปสงค์ในประเทศที่ลดลง อันเป็นผลพวงจากการยืดเยื้อการขึ้นภาษีการขายเมื่อเดือนเม.ย. นอกจากนี้ ไอเอ็มเอฟยังได้ลดคาดการณ์เศรษฐกิจญี่ปุ่นปีหน้าลงเป็นขยายตัว 0.8% จาก 1.0%
ส่วนทางด้านสหรัฐอเมริกาได้รับการปรับเพิ่มการคาดการณ์ขยายตัวปีนี้ 0.5% เป็น 2.2% หลังข้อมูลต่างๆแสดงให้เห็นว่าเศรษฐกิจสหรัฐฟื้นตัวอย่างยั่งยืนอย่างไรก็ตาม ในส่วนของเศรษฐกิจยูโรโซนไอเอ็มเอฟได้หั่นลง 0.3% มาอยู่ที่ 0.8% เนื่องจากอัตราเงินเฟ้อที่อยู่ในระดับต่ำ และอุปสงค์ที่ยังคงหดตัว
สำหรับการขยายตัวของตลาดเกิดใหม่ คาดว่าจะแตะที่ 4.4% ในปี 2557 และ 5% ในปี 2558 ซึ่งตัวเลขของทั้งปีนี้และปีหน้าลดลงเล็กน้อยจากคาดการณ์ก่อนหน้านี้
ทางด้านเศรษฐกิจของจีนจัดว่าไม่เปลี่ยนแปลงมากนักอยู่ที่ 7.4% ในปี 2557 และ 7.1% ในปี 2558 โดยระบุว่าการขยายตัวของเศรษฐกิจจีนปรับตัวดีขึ้นในไตรมาสสอง จากการส่งออกที่แข็งแกร่งขึ้น และการใช้มาตรการต่างๆ ซึ่งรวมถึงการผ่อนคลายทางภาษีสำหรับธุรกิจขนาดกลางและขนาดเล็ก การใช้จ่ายด้านโครงสร้างพื้นฐานและการคลังที่เร็วขึ้น และการลดสัดส่วนการกันสำรองตามเป้า ส่วนตัวเลขคาดการณ์การขยายตัวของเศรษฐกิจบราซิลถูกปรับลดลงถึง 1.0% เหลือเพียง 0.3% เนื่องจากการหดตัวในช่วงครึ่งปีแรก
ทั้งนี้ คาดว่าการขยายตัวของเศรษฐกิจโลกในปี 2558 จะสูงกว่าปี 2557 เล็กน้อยนั้น โดยจะได้รับการขับเคลื่อนจากการดีดตัวขึ้นของเศรษฐกิจทั้งในกลุ่มประเทศอุตสาหกรรมและตลาดเกิดใหม่ โดยเฉพาะตลาดเกิดใหม่และประเทศกำลังพัฒนาจะยังคงคิดเป็นสัดส่วนขนาดใหญ่ของการขยายตัวทั่วโลก

MThai News
