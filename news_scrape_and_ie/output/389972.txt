สปป.ลาวและเมียนม่าร์ ร้องขอเพิ่มปริมาณการนำเข้าก๊าซหุงต้มครัวเรือน(แอลพีจี)จากไทยเพิ่มขึ้น หลังจาก คสช.เข้มงวดการนำเข้าตามเขตชายแดน
สปป.ลาวและเมียนม่าร์ ได้ยื่นหนังสือมายังกรมธุรกิจพลังงาน เพื่อขอเพิ่มปริมาณการนำเข้าก๊าซหุงต้ม(แอลพีจี) ครัวเรือนจากไทยเพิ่มขึ้น โดยการขอยื่นหนังสือครั้งนี้ คาดว่าเกิดจากการที่ คสช.เข้ามาจัดระเบียบชายแดน ทำให้การลักลอบขนสินค้าโดยเฉพาะก๊าซ LPG ยากขึ้น



นายวิฑูรย์ กุลเจริญวิรัตน์ อธิบดีกรมธุรกิจพลังงาน เปิดเผยว่า การยื่นเรื่องของ สปป.ลาวและเมียนม่าร์ ส่วนหนึ่งเป็นผลจากภายหลังคณะรักษาความสงบแห่งชาติ(คสช.) เข้ามาบริหารประเทศ มีมาตรการเข้มงวดในการลักลอบขนถังแอลพีจีข้ามประเทศมากขึ้น ส่งผลให้ปริมาณถังแอลพีจีที่จำหน่ายในแต่ละประเทศมีไม่เพียงพอ
โดยสปป.ลาว ขอนำเข้าแอลพีจี ครัวเรือนเพิ่มขึ้นจากเดิมเดือนละ 15 ตัน เป็นเดือนละ 150 ตัน ขณะที่เมียนม่าร์ ขอนำเข้าเดือนละ 240 ตัน เนื่องจากทั้ง 2 ประเทศ ไม่สามารผลิตแอลพีจีได้ ต้องนำเข้าจากต่างประเทศทั้งหมด
ซึ่งหลังจากที่ คสช. เข้ามาบริหารประเทศ ได้มีการเข้มงวดกับการลักลอบขนส่งถังก๊าซฯในเขตชายแดนไทยเป็นอย่างมาก ส่วนใหญ่เป็นการขนเข้ามาใช้ในครัวเรือน แม้จะไมใช่การลักลอบ เพื่อนำมาจำหน่ายทางการค้าโดยตรง แต่ก็เป็นเรื่องที่ผิดกฏหมาย เพราะราคาแอลพีจีฝั่งไทยถูกกว่าในประเทศเพื่อนบ้าน เนื่องจากรัฐบาลไทยตรึงราคาไว้
โดยปัจจุบันราคาแอลพีจีภาคครัวเรือนของไทยราคาก.ก.ละ 22.63 บาท ส่วนลาว47.20 บาท เมียนม่าร์ 42 บาท กัมพูชา 40.79 บาท และเวียดนาม 48.96 บาท
อย่างไรก็ตาม การอนุญาตให้ส่งออกแอลพีจีไปยังประเทศเพื่อนบ้าน ต้องอยู่บนพื้นฐานของปริมาณแอลพีจีในประเทศ ต้องมีใช้อย่างเพียงพอ ซึ่งขณะนี้ไทยต้องการใช้แอลพีจีเดือนละ 6.13 แสนตัน ผลิตแอลพีจีได้เดือนละ 4.8 แสนตัน ที่เหลือต้องนำเข้าเดือนละ 1.33 แสนตัน ซึ่งการส่งออกแอลพีจี ไปยังประเทศเพื่อนบ้านถือเป็นการให้ความร่วมมือระหว่างรัฐต่อรัฐ แต่ไม่ส่งผลกระทบต่อปริมาณการใช้แอลพีจีประเทศ ซึ่งปริมาณที่ขอนำเข้าแอลพีจีเพิ่มจากไทยก็ไม่มาก และเป็นการซื้อขายในราคาตลาดโลก
ทั้งนี้การให้โควตาส่งออกไปยังประเทศเพื่อนบ้าน ทั้งลาวและเมียนม่าร์ถือเป็นความร่วมมือระหว่างรัฐต่อรัฐที่มีมานานแล้ว แต่ช่วง 2-3 เดือนที่ผ่านมา มีการขอเพิ่มปริมาณนำเข้า ซึ่งคาดว่าน่าจะเป้นผลพวงมาจากความเข้มงวดของฝั่งไทยในเรื่องการหิ้วถังแอลพีจีข้ามแดน ทำให้ทางสปป.ลาวและเมียนม่าร์จึงต้องหันมาทำตามขึ้นตอนที่ถูกต้อง

MThai News
