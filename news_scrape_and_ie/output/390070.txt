‘ ประยุทธ์ ‘ เผย ญี่ปุ่น รับปากจะใช้ไทยเป็น ฐานการลงทุน หลัก ก่อนขยายการลงทุนไปยัง อาเซียน  ภายใต้ ความร่วมมือ JTEPA
พล.อ.ประยุทธ์ จันทร์โอชา นายกรัฐมนตรี และหัวหน้าคณะรักษาความสงบแห่งชาติ  เปิดเผยว่า  ผู้แทนพิเศษรัฐบาลญี่ปุ่น รับจะไปพิจารณาแนวทางการใช้ไทยเป็นฐานการลงทุนหลัก
ก่อนขยายการลงทุนไปยังประเทศอื่น ๆ ในแถบภูมิภาคอาเซียน รวมถึงความร่วมมือใน โครงการพัฒนาเศรษฐกิจทวาย ในเมียนมาร์
นายกรัฐมนตรี ได้กล่าวถึงความร่วมมือทางเศรษฐกิจของทั้งสองประเทศ ว่าไทยกำหนดนโยบายเศรษฐกิจที่ชัดเจน ซึ่งเปิดกว้าง และโปร่งใส ต้องการร่วมมือกับญี่ปุ่นทุกมิติ
โดยเฉพาะ กรอบความตกลงหุ้นส่วนเศรษฐกิจไทย-ญี่ปุ่น   (Japan-Thailand Economic Partnership Agreement – JTEPA)  ถือว่าเป็นกลไกหลักที่ไทยต้องการพัฒนาให้ก้าวหน้าตามลำดับ
ทั้งนี้รัฐบาลไทยยืนยันจะดูแลนักลงทุนญี่ปุ่นอย่างดีและเป็นธรรม และเสริมสร้างสภาพแวดล้อมทางเศรษฐกิจที่เอื้อต่อการลงทุนต่างชาติ และขอขอบคุณผู้ประกอบการญี่ปุ่นทุกภาคส่วนที่ฝ่าฟันอุทกภัยร่วมกับไทยเมื่อปี 2553
ขณะที่ปัจจุบัน คณะกรรมการส่งเสริมการลงทุน หรือบีโอไอ  ได้อนุมัติการลงทุนจากญี่ปุ่นในไทยกว่า 15,000 ล้านบาทแล้ว ขอให้ญี่ปุ่นเร่งส่งเสริมการลงทุนจริงในไทยเพิ่มยิ่งขึ้นหลังจากที่มีการลงทุนจริงแล้วกว่า 7,000 ล้านบาท
ในอุตสาหกรรมที่สำคัญ อาทิ เทคโนโลยีการสื่อสาร การพัฒนาโครงสร้างพื้นฐาน ระบบราง พลังงานทางเลือก อยากให้ญี่ปุ่นเข้ามาลงทุนในภาคธุรกิจที่ใช้เทคโนโลยีระดับสูงในไทยมากขึ้น รวมถึงการวิจัยและพัฒนา (R&D)
เพื่อให้มีการถ่ายทอดความรู้ และเปิดโอกาสให้พนักงานไทยขึ้นสู่ระดับบริหารได้ รวมทั้งอุตสาหกรรมแปรรูปจากวัตถุดิบการเกษตรที่มีอยู่เป็นจำนวนมากของไทย เพื่อช่วยเหลือเกษตรกรไทยได้อีกทางหนึ่ง

MThai News
