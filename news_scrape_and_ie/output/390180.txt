ประธานภาคีเครือข่ายเกษตรกรชาวสวนยาง เผย วันนี้จัดเสวนาแก้ไขปัญหาที่ยั่งยืน วอนรัฐพยุงราคายางให้ได้ 80 บ./กก.

นายทศพล ขวัญรอด ประธานภาคีเครือข่ายเกษตรกรชาวสวนยางและสวนปาล์ม 16 จังหวัดภาคใต้ เปิดเผยผ่านรายการ ไอ.เอ็น.เอ็น. โฟกัสเศรษฐกิจ ว่า วันนี้จะมีการเสวนาหาทางออกการแก้ไขปัญหายางพาราที่ยั่งยืน ซึ่งประเด็นที่จะมีการหารือนั้น ได้แก่ เรื่องราคา แนวทางการแก้ไขปัญหาที่ยั่งยืน เบื้องต้นอยากให้ภาครัฐช่วยพยุงราคาแผ่นดิบ 80 บาทต่อกิโลกรัม จากราคาในปัจจุบัน 45 บาทต่อกิโลกรัม
โดยคาดว่างบประมาณที่จะใช้ไม่เกิน 30,000 ล้านบาท แล้วหลังจากนั้นเกษตรกรจะหาแนวทางเพื่อช่วยเหลือตัวเอง อาทิ การปลูกพืชเศรษฐกิจ การเลี้ยงสัตว์
นอกจากนี้ รศ.ดร.ณรงค์ เพ็ชรประเสริฐ อาจารย์ประจำคณะเศรษฐศาสตร์ จุฬาลงกรณ์มหาวิทยาลัย จะเข้ารวมการเสวนาในวันนี้ด้วย ในประเด็นเมืองยาง อีกทั้งอุตสาหกรรมยางพาราจะต้องเกิดขึ้นในจังหวัดนครศรีธรรมราชอย่างน้อย 1 แห่ง ทั้งนี้นายทศพล กล่าวต่อว่า วันนี้หลังจากการเสวนาแล้วเสร็จ จะมีการแถลงข่าว โดยถ่ายทอดสดทางช่องฟ้าวันใหม่ เวลา 12.20 น.

MThai News
