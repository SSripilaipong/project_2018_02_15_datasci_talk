กรมธนารักษ์เตรียมตั้งคณะกรรมการสอบ กรณีเหรียญกษาปณ์ชนิดราคา 10 บาทที่ผลิตในปี 2533 หายไปจากคลังของกรมธนารักษ์จำนวน 18 เหรียญ จากทั้งหมด 100


นายนริศ ชัยสูตร อธิบดีกรมธนารักษ์ เปิดเผยว่า ขณะนี้ กรมธนารักษ์ ได้ตั้งคณะกรรมการสอบสวนข้อเท็จจริงกรณีเหรียญกษาปณ์หมุนเวียน ชนิดราคา 10 บาทที่ผลิตในปี 2533 หายไปจากคลังของกรมธนารักษ์จำนวน 18 เหรียญ จากทั้งหมด 100 เหรียญว่า หายไปได้อย่างไร
เนื่องจากเหรียญดังกล่าว กรมธนารักษ์ได้ผลิตเพียง 100 เหรียญ ซึ่งในสมัยนั้นได้นำเหรียญไปแจกจ่ายเป็นที่ระลึกต่างประเทศไป 20 เหรียญ อยู่ในคลังของกรมธนารักษ์ 62 เหรียญ ซึ่งหากนับดูแล้วจะหายไป 18 เหรียญ ซึ่งไม่ทราบว่าเหรียญดังกล่าวสูญหายไปได้อย่างไร
โดยคณะกรรมการฯชุดดังกล่าว จะเป็นผู้ตรวจสอบเอกสารของกรมธนารักษ์ในช่วงนั้นว่ามีการมอบเหรียญให้ใครเป็นกรณีพิเศษ และมอบให้ด้วยเหตุผลใด เพราะเหรียญดังกล่าวถือเป็นทรัพย์สินของรัฐ หากไม่ได้มีการแจกจ่ายก็ไม่ควรหลุดไปถึงมือนักสะสม โดยจะใช้ระยะเวลาสอบสวนภายใน 60 วัน เริ่มมาตั้งแต่ต้นเดือน ก.ย.ที่ผ่านมา และไม่เกินเดือน พ.ย. น่าจะทราบผลการตรวจสอบได้ชัดเจน

MThai News
