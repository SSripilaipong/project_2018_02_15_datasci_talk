ธปท. เผยผล โรดโชว์นิวยอร์ก  ไทยยังเนื้อหอมในประเทศตลาดเกิดใหม่ แนะต่างชาติมองการฟื้นตัวระยะยาวอย่าเล็งแค่ จีดีพี
นายจิรเทพ เสนีวงศ์ ณ อยุธยา โฆษกธนาคารแห่งประเทศไทย หรือ ธปท.  เปิดเผยว่า  นักลงทุนต่างชาติ ยังคงให้ความสนใจลงทุนในประเทศไทย หลังจากการเดินทางให้ข้อมูลของ ตลาดหลักทรัพย์แห่งประเทศไทย
โดยธปท.ยืนยันว่าจะดูแลเสถียรภาพทางเศรษฐกิจ และระบบสถาบันการเงินให้มีความเข้มแข็ง รวมถึงมั่นใจว่ามีความพร้อมด้านเงินสำรอง และการดูแลการเคลื่อนย้ายเงินทุนระหว่างประเทศ

ในขณะเดียวกันอยากให้นักลงทุนมองที่ การฟื้นตัวของเศรษฐกิจไทย ในช่วงที่เหลือของปีนี้ และปีหน้าที่มีแนวโน้มสดใส มากกว่าตัวเลขเศรษฐกิจระยะสั้น
ซึ่งต้องติดตามการฟื้นตัวของ การบริโภค และลงทุนเอกชน  ที่น่าจะปรับตัวดีขึ้นตามการใช้จ่ายภาครัฐ ซึ่งธปท. คาดว่าการเบิกจ่ายงบแต่ละไตรมาสในปี 2558 น่าจะอยู่ในอัตราที่สูงกว่าที่ประเมินโดยธนาคารโลก
รวมถึงปัญหา หนี้ครัวเรือน ในกลุ่มรายได้สูง ยังไม่น่าเป็นห่วง และมีการดูแลความสามารถในการชำระหนี้อย่างใกล้ชิด อีกทั้งยังให้ความรู้ทางการเงิน และการสร้างโอกาสในการเพิ่มรายได้
โดยที่ในระหว่างการพบปะหารือ นักลงทุนได้แสดงความสนใจที่จะลงทุนต่อเนื่องในตราสารการเงินไทย ซึ่งไทยชี้แจงว่าจะมีการออกตราสารเพื่อการลงทุนภาครัฐในโครงสร้างพื้นฐานเป็นสำคัญ
นอกจากนี้ นักลงทุนยังแสดงความสนใจในตราสารภาคเอกชนที่ออกเป็นเงินตราต่างประเทศอีกด้วย

MThai News
