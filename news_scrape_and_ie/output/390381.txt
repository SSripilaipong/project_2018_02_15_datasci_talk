ราคาทองวันนี้ปรับตัวเพิ่มขึ้นสุงสุดในรอบ 2 สัปดาห์ เนื่องจากราคาทองคำตลาดโลกปิดตลาดลดลงจากแรงเทขายทำกำไรหลังก่อนหน้านี้ทองคำปรับขึ้นกว่า 20 ดอลลลาร์ ขณะที่ทิศทางของทำคำยังคงสามารถเคลื่อนไหวเหนือแนวรับระดับ 1,200 ดอลลาร์ต่อออนซ์



โดยราคาทองคำในต้นสัปดาห์ที่ผ่านมาราคาทองคำได้รับปัจจัยบวกจากการปรับลดการคาดการณ์แนวโน้มเศรษฐกิจโลกของกองทุนการเงินระหว่างประเทศ กดดันให้นักลงทุนลดการถือครองสินทรัพย์เสี่ยงและกลับเข้าซื้อทองคำในฐานะสินทรัพย์ปลอดภัย ประกอบกับราคาที่ปรับตัวลงมามากส่งผลให้มีแรงซื้อทองจากความต้องการใช้ทองจริงกลับเข้ามา
ขณะที่การเปิดเผยรายงานการประชุมของธนาคารกลางสหรัฐครั้งหลังสุดเมื่อคืนที่ผ่านมานั้น พบว่าภาพรวมมุมมองของเจ้าหน้าที่ของธนาคารกลางสหรัฐส่วนใหญ่ ประเมินแนวโน้มเศรษฐกิจในทางบวก แต่ประเด็นที่ตลาดเฝ้าจับตาอยู่ที่สัญญานการปรับขึ้นอัตราดอกเบี้ย ซึ่งก็พบว่ายังไม่มีสัญญาณการปรับขึ้นดอกเบี้ยใดๆ ในเร็ววันนี้
ด้านราคาทองคำในประเทศ เมื่อวานนี้ทองปรับขึ้นรวม 150 บาท และตั้งแต่ต้นสัปดาห์พบว่าทองขึ้นรวม 350 บาท โดยได้รับปัจจัยหนุนจากทองคำตลาดโลกและการอ่อนค่าของเงินบาท ส่วนเช้าวันนี้พบว่า เงินบาทแข็งค่าขึ้น ทำให้ทองในประเทศ ราคาคงที่จากราคาปิดเมื่อวาน
ทางด้าน บริษัท ฮั่วเซ่งเฮง โกลด์ฟิวเจอร์ส จำกัด กล่าวว่า ราคาทองคำฟื้นตัวขึ้นต่อเนื่องเป็นวันที่ 3 โดยภาพการเคลื่อนไหวของราคาทองคำในทางเทคนิคยังมีแนวโน้มฟื้นตัว ซึ่งในระหว่างวันหากราคาทองคำอ่อนตัวลงเข้าใกล้แนวรับบริเวณ 1,210 ดอลลาร์ต่อออนซ์ ยังเป็นระดับแนวรับที่สามารถกลับเข้าซื้อเก็งกำไร และหากสามารถผ่านแนวต้านบริเวณ 1,230 ดอลลาร์ต่อออนซ์ ขึ้นไปได้ ก็จะเป็นสัญญาณซื้อเก็งกำไรการฟื้นตัวขึ้นสู่แนวต้านบริเวณ 1,240 และ 1,255-1,260 ดอลลาร์ต่อออนซ์ ต่อไป

MThai News

