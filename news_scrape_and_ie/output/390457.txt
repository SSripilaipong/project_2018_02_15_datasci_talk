ธปท. มอง เศรษฐกิจไทย ปี 58 โต 4.8% ส่วน กบข. คาดโตที่ 4.3% จาก การลงทุนภาครัฐ  และความเชื่อมั่นฟื้น
ดร.ประสาร ไตรรัตน์วรกูล ผู้ว่าการ ธนาคารแห่งประเทศไทย หรือ ธปท.  เปิดเผยว่า  จีดีพีไทยปี 58  จะขยายตัวได้ราว 4.8% ซึ่งเป็นการฟื้นตัวสู่การขยายตัวในระดับปกติ
หลังตัวเลขเศรษฐกิจล่าสุดบ่งชี้ถึงความเชื่อมั่นทั้งภายในและภายนอกประเทศที่ฟิ้นตัว หลังการเมืองมีเสถียรภาพ ดังจะเห็นได้จาก การบริโภคในประเทศและการท่องเที่ยว ที่เริ่มขยายตัว

นอกจากนี้ ยังเชื่อว่า การขึ้นอัตราดอกเบี้ยนโยบายของ ธนาคารกลางสหรัฐฯ หรือ เฟด  ที่คาดว่าจะเกิดขึ้นในปีหน้าจะส่งผลกระทบต่อเศรษฐกิจไทยอย่างจำกัด
เนื่องจากตลาดทุนได้ซึบซับปัจจัยดังกล่าวมาเป็นระยะแล้วตั้งแต่ปีที่ผ่านมา ประกอบกับไทยมีทุนสำรองระหว่างประเทศในระดับที่สูงที่สามารถต้านทานปัจจัยเสี่ยงจากภายนอกประเทศได้
ขณะที่  นายยิ่งยง นิลเสนา รองเลขาธิการ กลุ่มงานบริหารเงินกองทุน กองทุนบำเหน็จบำนาญข้าราชการ หรือ กบข.  เปิดเผยว่า กบข.คาดการณ์จีดีพีไทยในปี 58 โตที่ 4.3%
โดยมีแรงขับเคลื่อนจากการลงทุนโครงสร้างพื้นฐานของรัฐบาล สำหรับปัจจัยเสี่ยงที่ต้องจับตามอง คือ การฟื้นตัวของเศรษฐกิจโลก การปรับขึ้นอัตราดอกเบี้ยนโยบายของสหรัฐ ที่อาจส่งผลกระทบให้เงินทุนไหลออกจากตลาดเกิดใหม่
รวมถึงคาดว่า คณะกรรมการนโยบายการเงิน หรือ กนง.  จะปรับขึ้นอัตราดอกเบี้ยนโยบาย ในช่วงครึ่งหลังของปี 58 โดยต้องดูภาพรวมของการฟื้นตัวของเศรษฐกิจในประเทศ
และแรงกดดันของอัตราเงินเฟ้อด้วยว่าจะเป็นอย่างไร ส่วนการปรับขึ้นอัตราดอกเบี้ยของสหรัฐอาจไม่ใช่ปัจจัยสำคัญในการพิจารณาการปรับขึ้นอัตราดอกเบี้ยมากนัก

MThai News
