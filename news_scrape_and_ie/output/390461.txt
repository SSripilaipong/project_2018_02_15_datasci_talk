กรุงเทพโพลล์ชี้ผลสำรวจความคิดเห็นประชาชนเรื่อง ความเครียดคนไทย หลังรัฐบาลคืนความสุขให้ประชาชน พบว่าปัญหาของแพง และค่าครองชีพสูงทำให้ประชาชนส่วนใหญ่เครียด
ศูนย์วิจัยมหาวิทยาลัยกรุงเทพ (กรุงเทพโพลล์) เผยสำรวจความคิดเห็นประชาชน เนื่องในวันที่ 10 ตุลาคมซึ่งเป็น “วันสุขภาพจิตโลก” ในหัวข้อ”วัดความเครียดคนไทย หลังรัฐบาลคืนความสุขให้ประชาชน”โดยเก็บข้อมูลกับประชาชนจากทุกภูมิภาคทั่วประเทศจำนวน 1,194 คน



พบว่า ประชาชนร้อยละ 66.5 เครียดมากที่สุดเรื่องข้าวของราคาแพง ค่าครองชีพสูง รองลงมาคือ เรื่องราคาสินค้าเกษตรตกต่ำ ร้อยละ 37.3 เรื่องปัญหายาเสพติด ร้อยละ 36.7 และเรื่องความแตกแยกในสังคม-การเมือง ร้อยละ 33.9
สำหรับเรื่องที่เกี่ยวข้องกับตัวผู้ตอบที่ทำให้เครียด และวิตกกังวลมากที่สุดในตอนนี้คือ เรื่องข้าวของราคาแพง รายได้ไม่พอกับรายจ่าย คิดเป็นร้อยละ 47.0 รองลงมาคือ เรื่องการเป็นหนี้ เช่น ผ่อนบ้าน-รถ ร้อยละ 14.9 และเรื่องปัญหาจากการทำงาน-เรียน ร้อยละ 8.7
ส่วนเรื่องที่อยากให้รัฐบาลแก้ปัญหามากที่สุด คือ เรื่องค่าครองชีพสูง ข้าวของราคาแพง ร้อยละ 34.7 รองลงมาคือ เรื่องราคาสินค้าเกษตรตกต่ำ และการกระตุ้นเศรษฐกิจ ร้อยละ 18.2 เรื่องการทุจริตคอร์รัปชัน ร้อยละ 15.0 เรื่องยาเสพติด/อาชญากรรม ร้อยละ 10.5 และเรื่องความขัดแย้งทางการเมืองทำให้สังคมแตกแยก ร้อยละ 9.9
ในส่วนของด้านความพอใจในการแก้ปัญหาค่าครองชีพสูงและราคาสินค้าแพง ของรัฐบาล พล.อ.ประยุทธ์ จันทร์โอชา พบว่า ส่วนใหญ่ร้อยละ 57.3 พอใจมากถึงมากที่สุด ขณะที่ร้อยละ 36.3 พอใจน้อยถึงน้อยที่สุด
นอกจากนี้ยังมีคำถามว่า ในภาพรวมตั้งแต่ พล.อ.ประยุทธ์ คืนความสุขให้ประชาชน สุขภาพจิตของท่านเป็นอย่างไร เมื่อเทียบกับช่วงที่ผ่านมา” ส่วนใหญ่ร้อยละ 68.6 บอกว่าดีขึ้นกว่าที่ผ่านมา ขณะที่ร้อยละ 25.9 บอกว่าเหมือนเดิมไม่เปลี่ยนแปลง มีเพียงร้อยละ 4.8 ที่บอกว่าแย่ลงกว่าที่ผ่านมา

MThai News


