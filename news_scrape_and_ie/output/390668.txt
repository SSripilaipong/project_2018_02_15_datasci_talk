กรมสรรพากร จับมือ ธนาคาร เดอะรอยัลแบงก์อ๊อฟสกอตแลนด์ พีแอลซี ให้บริการยื่นแบบฯ และชำระภาษีทางอินเทอร์เน็ต เริ่มแล้วตั้งแต่วันที่ 9 ตุลาคมที่ผ่านมา


นายประสงค์ พูนธเนศ อธิบดีกรมสรรพากร เปิดเผยว่า กรมสรรพากรได้ทำข้อตกลงร่วมกับธนาคารเดอะรอยัลแบงก์อ๊อฟสกอตแลนด์ พีแอลซี สาขากรุงเทพฯ ในการเปิดให้บริการยื่นแบบแสดงรายการ และชำระภาษีทางอินเทอร์เน็ตในทุกประเภทภาษี
ความร่วมมือในครั้งนี้เพื่อเพิ่มศักยภาพด้านการให้บริการ ด้วยนวัตกรรมทางเทคโนโลยีสารสนเทศที่ทันสมัย ช่วยให้ผู้เสียภาษีได้รับบริการที่ดีสะดวก รวดเร็ว โดยจะเริ่มให้บริการตั้งแต่วันที่ 9 ตุลาคม 2557 เป็นต้นไป
สำหรับธนาคาร เดอะรอยัลแบงก์อ๊อฟสกอตแลนด์ พีแอลซี สาขากรุงเทพฯ นับเป็นหน่วยงานลำดับที่ 26 ที่ได้ร่วมมือกับกรมสรรพากรในการให้บริการยื่นแบบและชำระภาษีทางอินเทอร์เน็ตซึ่งได้เพิ่มช่องทางในการชำระภาษีให้หลากหลายรูปแบบเพื่อเป็นการอำนวยความสะดวกให้แก่ผู้เสียภาษีมากยิ่งขึ้น เช่น ชำระภาษีผ่านระบบ Internet Banking, Telephone Banking, Mobile Banking, e-Payment, ATM, Bank Counter, Tax Smart Card และบัตรเครดิต
ซึ่งที่ผ่านมาได้รับการตอบรับจากผู้เสียภาษีใช้บริการเพิ่มมากขึ้น อย่างต่อเนื่องทุกปี โดยในปี 2557 มีผู้ยื่นแบบแสดงรายการและชำระภาษีผ่านทางอินเทอร์เน็ตกว่า 10 ล้านราย

MThai News
