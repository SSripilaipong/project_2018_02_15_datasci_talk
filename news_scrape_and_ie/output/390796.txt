กระทรวงพาณิชย์สั่ง อคส.เร่งตรวจสอบสต๊อกมัน ข้าวโพดทั่วประเทศด่วน! หลังพบหายนับหมื่นตัน
นางจินตนา ชัยยวรรณาการ ประธานคณะกรรมการองค์การคลังสินค้า (อคส.) เปิดเผยว่า ได้สั่งการให้ อคส. ตรวจสอบมันสำปะหลังในสต๊อก หลังพบว่ามีปัญหาการทุจริตเกิดขึ้น พร้อมตั้งกรรมการตรวจสอบว่าใครมีส่วนเกี่ยวข้องในการกระทำผิด และให้มีการดำเนินคดีทางกฎหมายขั้นเด็ดขาด ทั้งทางแพ่งและอาญา



โดยองค์การคลังสินค้า (อคส.) กล่าวว่าได้ลงพื้นที่ตรวจสอบสต๊อกมันสำปะหลังที่เก็บไว้ในโกดังต่างๆ ทั่วประเทศ เพื่อตรวจสอบและแยกแยะว่าสต๊อกมันสำปะหลังที่เหลือประมาณ 4.97 แสนตัน มีคุณภาพดีหรือเสียจำนวนเท่าไร เพื่อให้ชัดเจนก่อนจัดทำแผนระบาย
ในการตรวจสอบ พบว่าบางโกดังมีการทุจริตเกิดขึ้น โดยที่ราชบุรีและอยุธยา มีการนำกระสอบขนาดใหญ่บรรจุแกลบแล้วนำไปวางไว้ด้านในหลายชั้น และนำมันเส้นมาวางกองปิดทับไว้ด้านนอก เพื่อให้ดูเหมือนว่าของยังอยู่ครบ ซึ่งเจ้าหน้าที่ได้แจ้งความดำเนินคดีแล้ว และกำลังตรวจสอบว่ามันเส้นที่หายไปมีปริมาณเท่าไร คาดว่าน่าจะหลักหมื่นตัน และจะฟ้องร้องดำเนินคดีทั้งทางแพ่งและอาญากับผู้ที่เกี่ยวข้องต่อไป

MThai News
