‘ ประจิน ‘ เร่งเดินหน้าโครงการ รถไฟรางคู่  6 เส้นทาง พร้อมกำหนด ยุทธศาสตร์โครงสร้างพื้นฐาน
พล.อ.อ.ประจิน จั่นตอง รัฐมนตรีว่าการกระทรวงคมนาคม  ได้กำหนด โครงการรถไฟทางคู่ เดิม 6 เส้นทาง และรถไฟทางคู่แบบขนาดทางมาตรฐาน ขับเคลื่อนด้วยพลังงานไฟฟ้า 2 เส้นทาง เป็นโครงการเร่งด่วน

รวมถึงโครงข่ายถนนสายหลักเชื่อมเมืองหลักกรุงเทพฯ และปริมณฑล และรถไฟทางคู่รางมาตรฐาน หรือรางขนาด 1.435 เมตร ความเร็ว 160 กม./ชม.
สำหรับโครงการรถไฟทางคู่ ระยะเร่งด่วน 6 เส้นทาง 887 กม. ประกอบด้วย 1.ชุมทางจิระ-ขอนแก่น 2.ประจวบคีรีขันธ์-ชุมพร 3.นครปฐม-หัวหิน คาดว่าจะดำเนินการได้ในปี 2558-2561
ส่วน 4.มาบกะเบา-นครราชสีมา 5.ลพบุรี-ปากน้ำโพ 6.หัวหิน-ประจวบคีรีขันธ์ ระยะเวลาดำเนินการ 2559-2563 ยังไม่รวม สายฉะเชิงเทรา-คลอง 19-แก่งคอย

หากสามารถขยายทางคู่ได้ตามแผน จะทำให้ขบวนรถไฟที่ให้บริการวันละ 288 เที่ยวต่อวัน เพิ่มเป็น 800 เที่ยวต่อวัน
พร้อมทั้งกำหนดกรอบยุทธศาสตร์การพัฒนาโครงสร้างพื้นฐานด้านการคมนาคมขนส่งของไทย ระยะ 10 ปี ตั้งแต่ปี 2559-2568 วงเงินรวม 1,938,009.50 ล้านบาท
ประกอบด้วย 4 ด้าน 5 แผนงาน 1.การสร้างรากฐานความมั่นคงทางสังคม 2.การสร้างมาตรฐานความมั่นคงทางเศรษฐกิจ 3.การสร้างโอกาสสำหรับการใช้ประโยชน์สูงสุดจากการเป็นประชาคมเศรษฐกิจอาเซียน หรือ AEC และ 4.เสริมสร้างความมั่นคง ความปลอดภัยในการเดินทางและการขนส่ง

ส่วน 5 แผนงาน ได้แก่ 1.การพัฒนาโครงข่ายรถไฟระหว่างเมือง 2.การพัฒนาโครงข่ายขนส่งสาธารณะ เพื่อแก้ไขปัญหาจราจรในกรุงเทพฯ และปริมณฑล
3.การเพิ่มขีดความสามารถทางหลวง เพื่อเชื่อมโยงฐานการผลิตที่สำคัญของประเทศและเชื่อมโยงกับประเทศเพื่อนบ้าน
4.การพัฒนาโครงข่ายการขนส่งทางน้ำ
5.การเพิ่มขีดความสามารถในการให้บริการขนส่งทางอากาศ กำหนดระยะเร่งด่วนปีงบประมาณ 2557-2558 เพื่อเชื่อมโยงประตูการค้าของประเทศ และพัฒนาท่าเรือแหลมฉบัง รวมทั้งสนามบินสุวรรณภูมิ สนามบินเชียงใหม่ สนามบินภูเก็ต และสนามบินอู่ตะเภา ที่จะใช้ในเชิงพาณิชย์

MThai News
