‘ มาสด้า ‘ ทุ่มงบ 1.2 หมื่นล้าน ประเดิมอีโคคาร์เฟส 2 เดินเครื่องผลิต 6 พย.นี้ กำลังการผลิต 1.5 แสนคัน ทั้งเครื่องดีเซล 1.5 ลิตร และเบนซิน 1.3 ลิตร ฟันธงเป็น ‘มาสด้า 2’ โมเดลใหม่
นายจักรมณฑ์ ผาสุกวนิช รมว.อุตสาหกรรม  เปิดเผยว่า  บริษัท มาสด้า เซลล์ (ประเทศไทย) จำกัด  ตั้งเป้าผลิต รถยนต์ประหยัดพลังงานมาตรฐานสากล ระยะที่ 2  หรือ  อีโคคาร์เฟส 2  เป็นเครื่องยนต์ดีเซลขนาด 1,500 ซีซีรายแรก
และเครื่องยนต์เบนซินขนาด 1,300 ซีซี กำลังการผลิตปีละประมาณ 1.5 แสนคันในปี 2559 นับเป็นโครงการแรกที่ได้รับส่งเสริมให้ผลิตอีโคคาร์ 2 โดยมีกำหนดเริ่มกระบวนการผลิตในวันที่ 6 พ.ย.นี้

ทั้งนี้  บริษัท ออโต้อัลลายแอนซ์ (ประเทศไทย) จำกัด  ผู้ร่วมลงทุนรถยนต์ยี่ห้อ ‘มาสด้า’ ได้รับอนุมัติส่งเสริมการลงทุนจากสำนักงาน คณะกรรมการส่งเสริมการลงทุน หรือ บีโอไอ  ในการผลิตอีโคคาร์ 2 วงเงินลงทุนทั้งสิ้น 1.2 หมื่นล้านบาท
กำลังการผลิตรถยนต์ปีละประมาณ 1.58 แสนคัน กำลังการผลิตชิ้นส่วนปีละประมาณ 2 แสนชิ้น ตั้งโครงการที่นิคมอุตสาหกรรมเหมราช จังหวัดระยอง โดยจะมีการใช้ชิ้นส่วนที่ผลิตในประเทศปีละกว่า 1 หมื่นล้านบาท
นอกจากนี้ กระทรวงอุตสาหกรรมขอให้มาสด้าช่วยพัฒนาและถ่ายทอดเทคโนโลยีให้กับผู้ผลิตชิ้นส่วนยานยนต์และผู้ผลิตแม่พิมพ์ของไทยด้วยซึ่งทางมาสด้าตอบรับจะนำวิศวกรยานยนต์ของไทยไปฝึกอบรบที่ประเทศญี่ปุ่นในโอกาสต่อไป
ทั้งนี้ มาสด้ายังยืนยันจะใช้ชิ้นส่วนยานยนต์ที่ผลิตขึ้นในไทยให้มากขึ้น เนื่องจากมีความมั่นใจในการใช้ไทยเป็นฐานการผลิตยานยนต์ที่ได้รับการยอมรับจากสากล เห็นได้จากในปี 2556 ที่ผ่านมา มาสด้ามียอดขายรถยนต์โดยรวมในไทยสูงเป็นอันดับ 4 ของโลก

ผู้สื่อข่าวรายงานเพิ่มเติมว่า ก่อนหน้านี้ผู้บริหารมาสด้า ยืนยันว่ารถยนต์มาสด้า 2 เป็นสเปกที่ตรงตามเงื่อนไขอีโคคาร์เฟส 2 ที่ทางบีโอไอกำหนด และเช่นเดียวกันมาสด้าก็มีแผนที่จะเปิดตัวรถยนต์ มาสด้า 2 รุ่นใหม่  เครื่องยนต์สกายแอคทีฟออกสู่ตลาดประเทศไทยในช่วงปลายปีนี้ด้วย

MThai News

