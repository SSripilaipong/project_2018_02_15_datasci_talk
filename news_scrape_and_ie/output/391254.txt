บีโอไอ  เผย  นโยบายกระตุ้นเศรษฐกิจของรัฐบาล  ช่วยการลงทุน ภาคอีสาน  โตรมาส 4 ปรับตัวดีขึ้น โดยเฉพาะกลุ่มธุรกิจพลังงานทดแทน
น.ส.รัตนวิมล นารี ศุกรีเขตร ผู้อำนวยการศูนย์เศรษฐกิจการลงทุนภาคที่ 3 สำนักงานคณะกรรมการส่งเสริมการลงทุน (บีโอไอ) เปิดเผยว่า ภาวะการลงทุนในพื้นที่ภาคตะวันออกเฉียงเหนือตอนบน ในช่วงไตรมาสที่สี่ของปี มีแนวโน้มที่จะปรับตัวดีขึ้น
ตามนโยบายการกระตุ้นเศรษฐกิจของ พล.อ.ประยุทธ์ จันโอชา นายกรัฐมนตรี และคณะรัฐมนตรีเศรษฐกิจ ที่มีการกำหนดนโยบายการขับเคลื่อนเศรษฐกิจที่ชัดเจนและกระจายลงลึกไปถึงระดับประชาชน




ทำให้นักลงทุนทั้งในระดับประเทศและต่างประเทศกลับมามีความเชื่อมั่นในด้านการค้าการลงทุนอีกครั้ง โดยเฉพาะกลุ่มธุรกิจพลังงานทดแทน จากการผลิตเอทานอล กิจการพลังงานไฟฟ้าจากแสงอาทิตย์ และกิจการผลิตพลังงานไฟฟ้าจากขยะ และของเสีย
น.ส.รัตนวิมล กล่าวต่ออีกว่า ในช่วงไตรมาสที่สามของปี บีโอไอ ได้มีการอนุมัติส่งเสริมการลงทุน รวม 4 โครงการ เงินลงทุน 1,816 ล้านบาท ในพื้นที่ จ.กาฬสินธุ์ หนองคาย และขอนแก่น ทั้งนี้ ผู้ประกอบการยังคงสามารถขออนุมัติโครงการเพื่อส่งเสริมการลงทุนจาก บีโอไอ ได้ไปจนถึงเดือนธันวาคม ซึ่งจะยังเป็นการอนุมัติการสนับสนุนตามร่างยุทธศาสตร์นโยบายการลงทุนประจำปี 2557



