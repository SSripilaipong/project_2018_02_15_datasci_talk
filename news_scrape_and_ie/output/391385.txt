5 เรื่องที่ควรรู้ เมื่อคุณเป็นเจ้าของ ‘ บัตรเครดิต ‘ ซึ่งเรื่องที่จำเป็นเหล่านี้ บางครั้งธนาคารที่เป็นเจ้าของบัตร ไม่เคยบอกคุณมาก่อน
‘ บัตรเครดิต ‘ บัตรพลาสติกใบเล็กๆ ในกระเป๋าสตางค์ของคุณ ไม่น่าเชื่อว่าจะมีอำนาจมากมายเหลือเกิน ทำให้คุณ ใช้จ่ายได้สะดวกสบายยิ่งขึ้น  หรือแม้กระทั่งทำให้คุณตกที่นั่งลำบากได้ไม่ยากในเวลาเดียวกัน

MThai News จึงเตรียมข้อมูลที่เป็นประโยชน์ต่อผู้ถือบัตรเครดิตทุกท่าน ให้สามารถใช้จ่ายผ่านบัตรได้มีประสิทธิภาพมากขึ้น และที่สำคัญไม่เสียเปรียบธนาคารด้วยนะคร้าบบบบ
1. จำไว้เสมอว่า ‘ เราเป็นจ้านายของแบงก์ ‘ เมื่อเราเป็นเจ้าของบัตรเครดิต นั่นเปรียบเสมือนว่าเราเป็นเจ้านายของธนาคารด้วย นั่นหมายถึง ธนาคาร และเหล่าพนักงานกำลังทำงานเพื่อคุณอยู่

เมื่อคุณมีข้อสงสัย ไม่เข้าใจ หรือเกิดกรณีพิพาทใด ๆ ก็ตาม คุณสามารถแสดง และรักษาสิทธิได้อย่างเต็มที่ ไม่ต้องไปกลัวธนาคาร หรือเหล่าพนักงานแต่อย่างใด เพราะถ้าธนาคารไม่เอาใจคุณ
คุณก็สามารที่จะยกเลิก หรือปิดบัตรใบนั้นไปได้เลยทันที นั่นหมายความว่า ธนาคารได้เสียลูกค้า และรายได้ไปเรียบร้อยแล้ว
2.ดอกเบี้ยแพงไปมั้ย? ‘ ขอลดดอกเบี้ย ‘ สิครับ เรามีสิทธิที่จะขอเจรจาลดดอกเบี้ยกับทางธนาคารได้ หากเราเป็นลูกหนี้ชั้นดี ไม่เคยผิดนัดธนาคาร ประวัติ ‘เครดิตบูโร’ ก็สะอาดเอี่ยมอ่อง

เทคนิคง่าย ๆ ในการขอลดดอกเบี้ย ให้คุณลองเจรจาว่าจะมีทางใดที่จะทำได้บ้าง หากธนาคารยังดื้อดึงบอกปัดข้อเสนอคุณแล้วละก็ บอกไปเลยครับว่า
‘มีธนาคารคู่แข่งให้ข้อเสนอที่ถูกใจจอร์จเหลือเกิน’ เป็นไปได้ว่าอาจจะปิดบัตร และไปใช้บริการเจ้าอื่น ที่นี้แหละแบงก์ใจอ่อนแน่นอน และคุณอาจได้ข้อเสนอที่ดีกว่าที่คิดไว้ก็ได้
3.ไม่ต้องแบกภาระหนัก ในการชำระหนี้ หากมีปัญหาด้านการเงินจริง ๆ คุณสามารถ ‘ จ่ายเพียงดอกเบี้ย ‘ เท่านั้นได้ครับ และแบงก์ก็แฮปปี้กับกรณีนี้ด้วย เพราะเค้าจะได้กำไรมากขึ้นทันที

แบงก์จะไม่ตะขิดตะขวงใจเลยครับ หากคุณต้องการชำระเพียงดอกเบี้ยไปก่อนสักเดือนสองเดือน เพราะเค้าจะได้รับดอกเบี้ยทุกเดือนฟรี ๆ โดยที่เงินต้นของคุณที่เป็นหนี้ ยังเท่าเดิมเป๊ะ ๆ ไม่ลดลงแม้แต่บาทเดียว
4.เงินเดือนเพิ่ม อำนาจการเงินมากขึ้น สมัครบัตรเพิ่มดีหรือไม่ คำตอบคือ ไม่จำเป็นครับ คุณสามารถที่จะขอ ‘ เพิ่มวงเงินในบัตร ‘ ได้เสมอ ไม่ว่าคุณจะเปลี่ยนงาน หรือเลื่อนขั้น ทำให้รายได้คุณมากขึ้น

ธนาคารจะยินดีประเคนสินเชื่อให้คุณทันทีเลยครับ แต่มีข้อแม้ว่าประวัติการชำระหนี้ของคุณ ต้องระดับเฟิร์สคลาสนะครับ จ่ายตรงเป๊ะตลอด อันนี้ไม่มีปัญหาครับ
แต่ถ้าใครเกิดย้ายงาน หรือโชคไม่ดี หารายได้ได้น้อยลง เงียบไว้นะครับไม่ต้องบอกธนาคาร เราเชื่อว่าเค้าไม่อยากรู้แน่นอน ฮ่า ๆ ๆ
5.ข้อสุดท้าย อันนี้สำคัญมากครับ หากคุณมีปัญหาทางการเงินจริง ๆ ไม่สามารถชำระหนี้ได้ตามที่ธนาคารร้องขอ คุณสามารถยื่นเรื่อง ‘ประนอมหนี้’ หรือแสดงสิทธิได้ทันทีเพียงยกหูโทรศัพท์เท่านั้น

คอลเซ็นเตอร์สาวสวย เสียงน่ารักน่าชัง จะให้คำแนะนำคุณเป็นอย่างดีเลยครับ ไม่ต้องไปกลัว ไปหนีแต่อย่างใด เพราะมันคือสิทธิของคุณครับ
ซึ่งธนาคารอาจจะให้คุณชำระหนี้เท่าที่คุณมีกำลังไปก่อน ซึ่งในระหว่างนี้บัตรเครดิตของคุณ ก็เป็นเพียงที่คั่นหนังสือครับ ใช้การอะไรไม่ได้ แต่เมื่อทุกอย่างเข้าที่เข้าทาง คุณกับแบงก์ก็ค่อยมาเริ่มต้นกันใหม่ได้
จำไว้ให้ขึ้นใจนะครับ ‘ไม่มี ไม่หนี แต่ต้องจ่ายนะครับ’ จ่ายมากจ่ายน้อยไม่เป็นไร แบงก์เข้าใจคุณ เพราะเค้าอยากได้เงินเค้าคืนครับ มากน้อยเค้าเอาหมดครับ…

MThai News

