กระทรวงพาณิชย์ เปิดตัว 2 โมบาย แอปพลิเคชั่น เพิ่มศักยภาพและอำนวยความสะดวกให้กับนักธุรกิจไทย-เทศทั้งผู้ผลิตและผู้ส่งออก ตลอด 24 ชั่วโมง
พลเอกฉัตรชัย สาริกัลยะ รัฐมนตรีว่าการกระทรวงพาณิชย์ กล่าวว่า รัฐบาลมีนโยบายที่จะผลักดันประเทศไทยให้เข้าสู่เศรษฐกิจดิจิตอล และยังมุ่งเน้นที่จะส่งเสริมภาคธุรกิจในทุกอุตสาหกรรมสามารถใช้ประโยชน์จากดิจิตอลเทคโนโลยีได้อย่างเต็มประสิทธิภาพเพื่อสร้างความได้เปรียบทางการแข่งขัน กระทรวงพาณิชย์จึงได้ปรับแผนยุทธศาสตร์การทำงานให้สอดคล้องกับนโยบายของรัฐบาลไว้ 3 ประการ ได้แก่ 1) การพัฒนาระบบดิจิตอลเพื่อรองรับการให้บริการอย่างครบวงจร เพื่อให้ประชาชนและผู้ประกอบการได้รับข่าวสารจากกระทรวงอย่างรวดเร็วและลดการใช้กระดาษ

2) ส่งเสริมการออกผลิตภัณฑ์ดิจิตอล ทั้งอุปกรณ์ฮาร์ดแวร์ อุปกรณ์สื่อสารและโทรคมนาคมดิจิตอล เพื่อรองรับการพัฒนาของภาคการผลิต และเศรษฐกิจแบบสร้างสรรค์ 3) การส่งเสริมและผลักดันธุรกิจอีคอมเมิร์ซในประเทศให้เติบโตอย่างต่อเนื่อง เพื่อการพัฒนาผู้ประกอบการ ระบบตลาดและศักยภาพของธุรกิจอีคอทเมิร์ซอย่างครบวงจร
ทั้งนี้ กรมส่งเสริมการค้าระหว่างประเทศ ได้พัฒนาโมบายแอปพลิเคชั่น 2 รูปแบบ คือ DITP Connect และ ThaiTrade.com เพื่อเป็นเครื่องมือรองรับบริบทที่เปลี่ยนไปของโลกปัจจุบัน
โดย DITP Connect เป็นแอปพลิเคชั่นที่รวบรวมข้อมูลข่าวสารจากฐานข้อมูลของกรมส่งเสริมการค้าระหว่างประเทศ และสำนักงานส่งเสริมการค้าในต่างประเทศ เพื่อให้ผู้ประกอบการไทยสามารถเข้าถึงข้อมูลการค้าที่สำคัญ โดยสามารถเลือกรับข้อมูลเฉพาะกลุ่มสินค้าและตลาดที่ต้องการ รวมทั้งข้อมูลกิจกรรมงานแสดงสินค้า การฝึกอบรม และกิจกรรมส่งเสริมการค้าระหว่างประเทศได้อย่างง่ายดาย
ส่วน แอปพลิเคชั่น ThaiTrade.com นั้น เป็นการต่อยอดจาก www.thaitrade.com ซึ่งเป็นเว็บไซต์ตลาดกลางพาณิชย์อิเล็กทรอนิกส์ (E-Marketplace) อย่างเป็นทางการของประเทศไทย เพื่อนำสินค้าคุณภาพจากผู้ประกอบการไทยที่ได้มาตรฐานสู่สายตาผู้ซื้อทั่วโลก โดยสมาชิกผู้ซื้อจะได้พบกับสินค้าคุณภาพใหม่ล่าสุด สินค้าโปรโมชั่น หรือเลือกค้นหาสินค้าได้ด้วยตนเอง ผ่านหน้าจอที่ปรับเมนูได้ตามต้องการ ส่วนผู้ขายจะได้รับการแจ้งเตือนเมื่อมีคำสั่งซื้อ และตอบสนองได้ทันทีผ่านการแชท (Chat) หรือวิดีโอ คอลล์ (Video Call) ส่งผลให้ผู้ซื้อผู้ขายจับคู่เจรจาธุรกิจกันได้ทุกเวลาตลอด 24 ชั่วโมง 7 วันต่อสัปดาห์
MThai News
ติดตามข่าว Motion News  ทาง MONO 29

