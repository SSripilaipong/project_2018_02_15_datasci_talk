KFC บุกเมียนมาร์ ตั้งเป้าขยาย 20,000 สาขา ภายในปี 2020
KFC บุกเมียนมาร์ เตรียมเปิดสาขาแรกปีหน้า ซึ่งถือเป็นบริษัทฟาสต์ฟู้ดสัญชาติอเมริกันแห่งแรกที่เข้าตลาดเมียนมาร์ พร้อมกับตั้งเป้าขยายสาขาถึง 20,000 สาขา ภายในปี 2020



KFC เตรียมเปิดสาขาแรกที่เมียนมาร์ภายในปีหน้า ซึ่งการเปิดสาขาดังกล่าวทาง “ยัม แบรนด์” (Yum! Brands) บริษัทแม่ของ KFC เปิดเผยว่า เป็นการร่วมมือกับ โยมา สตราทีจิก โฮลดิงส์ (Yoma Strategic Holdings) บริษัทด้านการลงทุนยักษ์ใหญ่จากสิงคโปร์
โดยผู้บริหารของยัม แบรนด์ส เปิดเผยว่า การเปิดสาขาในเมียนมาร์เป็นการดำเนินตามกลยุทธ์ของบริษัท นั่นก็คือการบุกเข้าไปในตลาดเกิดใหม่ โดยก่อนหน้านี้ ยัม แบรนด์ส ได้เตรียมเงินทุนเอาไว้กว่า 10,000 ล้านดอลลาร์ เพื่อใช้ในการลงทุนร่วมกับพาร์ทเนอร์ทั้งหลาย ขยายสาขา KFC ให้ได้ 20,000 สาขา ภายในปี 2020
ซึ่งปัจจุบัน ยัม แบรนด์ส ได้ขยาย KFC ไปแล้วกว่า 14,000 สาขาในกลุ่มตลาดเกิดใหม่ รวมถึงในจีนและอินเดีย และล่าสุด ก็เพิ่งเปิดสาขาแรกในประเทศโบลิเวีย เมื่อเดือนกรกฎาคมที่ผ่านมา ซึ่งยัม แบรนด์ส มีรายได้รวมต่อปีมากถึง 13,000 ล้านดอลลาร์ หรือราว 421,000 ล้านบาท โดยมี KFC เป็นแบรนด์ที่เติบโตอย่างรวดเร็วที่สุด มากกว่าแบรนด์ฟาสต์ฟู้ดอื่นๆที่อยู่ในความดูแลของยัม แบรนด์ส เช่น พิซซ่า ฮัท และทาโค่ เบลล์
ขณะที่ ผู้บริหารของโยมา สตราทีจิก โฮลดิงส์ ก็มองว่า การร่วมมือกับยัม แบรนด์ส เพื่อนำ KFC เข้ามาเปิดตลาดในเมียนมาร์นั้น ถือเป็นก้าวสำคัญของบริษัท เพราะนอกจากจะเป็นการกระจายสาขาการลงทุนไปยังกลุ่มธุรกิจอาหารและเครื่องดื่มแล้ว ก็ยังเป็นหนทางไปสู่การเจาะกลุ่มผู้บริโภค ที่มีกำลังซื้อในเมียนมาร์ ที่ปัจจุบันมีอยู่ประมาณ 2 ล้าน 5 แสนคน และคาดว่าจะเพิ่มเป็น 19 ล้านคน ภายในปี 2030

MThai News
