กระทรวงพลังงาน มีมติเห็นชอบ ตอบรับซื้อไฟฟ้าจากพลังงานหมุนเวียนตามกรอบเป้าหมาย 27 โครงการ รวม 202.09 เมกะวัตต์
นายอารีพงศ์ ภู่ชอุ่ม ปลัดกระทรวงพลังงาน เปิดเผยภายหลังการประชุมคณะกรรมการบริหารมาตรการส่งเสริมการผลิตไฟฟ้าจากพลังงานหมุนเวียน ว่า ที่ประชุมเห็นชอบอนุมัติให้มีการตอบรับซื้อไฟฟ้าจากพลังงานหมุนเวียนเพิ่มเติม จำนวน 27 โครงการ โดยมีปริมาณไฟฟ้าเสนอขาย รวมทั้งสิ้น 202.09 เมกะวัตต์




โดยจะแบ่งเป็นเชื้อเพลิงชีวมวล 18 โครงการ รวม 82.14 เมกะวัตต์ ก๊าซชีวภาพ 6 โครงการ รวม 13.95 เมกะวัตต์ และขยะ 3 โครงการ รวม 106 เมกะวัตต์ ซึ่งจะสามารถเสริมความมั่นคงให้กับระบบไฟฟ้าในปี 2559 ได้เป็นอย่างดี
ทั้งนี้จะแบ่งจ่ายเป็นภาคเหนือ 21.66 เมกะวัตต์ ภาคกลางและภาคตะวันออก 121.28 เมกะวัตต์ และภาคใต้ 59.15 เมกะวัตต์ แต่จะต้องมีจุดเชื่อมโยงกับระบบส่งและระบบจำหน่ายไฟฟ้า หรือระบบส่งที่ชัดเจนโดยจะขอความเห็นจากด้านเทคนิคจากการไฟฟ้าฝ่ายผลิต (กฟผ.) ซึ่งต้องมีแผนการดำเนินการที่เหมาะสมและชัดเจน อีกทั้งต้องมีกำหนดวันจ่ายไฟฟ้าเข้าระบบที่แน่นอน
สำหรับโครงการโซล่าเซลล์ ปัจจุบันอยู่ระหว่างการแก้ไขข้อจำกัดหลายข้อ เช่น การออกใบอนุญาต ร.ง.4 กฎหมายการดัดแปลงอาคาร ซึ่งปัจจุบันมีความคืบหน้าอย่างมาก
นอกจากนี้ ในส่วนของโครงการโซลาร์ฟาร์มตามเป้าหมาย 2,000 เมกะวัตต์ ทาง พพ. อยู่ระหว่างการเจรจากับผู้ยื่นข้อเสนอในระบบ Adder ในส่วนของ Solar Cell ในส่วนของราชการและสหกรณ์การเกษตรนั้น กกพ. อยู่ระหว่างการร่างระเบียบรับซื้อไฟฟ้า โดยการดำเนินโครงการในส่วนของกระทรวงพลังงานอยู่ระหว่างการหารือหลักเกณฑ์โครงการในขั้นตอนต่อไป

MThai News
