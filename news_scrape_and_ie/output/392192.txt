กระทรวงอุตสาหกรรม ค้านแนวคิดจัดเก็บภาษีสรรพสามิตจากเครื่องดื่มที่มีน้ำตาลเป็นส่วนผสม
โดยระบุว่าควรใช้วิธีรณรงค์ให้ลดการบริโภคดีกว่า ด้านผู้ประกอบการอุตสาหกรรมเครื่องดื่มไทยยันพอใจที่กระทรวงอุตสาหกรรมยืนยันราคาน้ำตาลจะลอยรับการเปิดเออีซี



นายจักรมณฑ์ ผาสุกวนิช รัฐมนตรีว่าการกระทรวงอุตสาหกรรม กล่าวภายหลังจากที่นายประจวบ ตยาคีพิสุทธิ์ รองประธานคณะกรรมการบริหาร และโฆษกสมาคมอุตสาหกรรมเครื่องดื่มไทย เข้าพบ
โดยทางสมาคมฯ ขอให้กระทรวงอุตสาหกรรมช่วยชี้แจงกรณีที่กรมสรรพสามิตศึกษาเรื่องการจัดเก็บภาษีเครื่องดื่มที่มีน้ำตาลผสมอยู่ ซึ่งเรื่องนี้ตนไม่เห็นด้วย เนื่องจากน้ำตาลเป็นสารอาหารที่จำเป็นต่อร่างกาย หากต้องการลดการบริโภคควรเน้นใช้มาตรการรณรงค์ลดการบริโภคจะเหมาะสมกว่า และคิดว่าการเสนอร่างกฎหมายก็คงไม่ผ่านการพิจารณา



นอกจากนี้ สมาคมฯ เตรียมขอลดภาระการจัดเก็บเงินเข้ากองทุนอ้อยและน้ำตาลทราย ในอัตรา 5 บาท/กิโลกรัม ซึ่งกระทรวงอุตสาหกรรมแจ้งให้ทราบว่า ขณะนี้จะเปิดหีบน้ำตาลแล้ว ไม่สามารถดำเนินการออกมาตรการใดๆ ได้ทัน ประกอบกับปลายปี 2558 จะเริ่มเปิดประชาคมเศรษฐกิจอาเซียน (เออีซี) แล้ว ดังนั้นราคาน้ำตาลจะลอยตัวอิงตามราคาตลาดโลก ซึ่งเป็นไปตามข้อตกลงที่กระทรวงพาณิชย์ได้ตั้งไว้
ทั้งนี้ทางสมาคมฯ พอใจนโยบายที่ชัดเจนของรัฐบาลที่มีการประกาศลอยตัวราคาน้ำตาลในช่วงเปิดเออีซี ปลายปี 2558 ซึ่งเหลือระยะเวลาอีกปีเศษ ทำให้ผู้ประกอบการสามารถปรับตัวให้ต้นทุนน้ำตาลเป็นไปตามกลไกตลาดโลกได้
โดยในแต่ละปีอุตสาหกรรมเครื่องดื่มในประเทศใช้น้ำตาลปีละ 700,000 ตัน ส่วนราคาเครื่องดื่มที่จำหน่ายก็จะแข่งขันกัน และราคาเป็นไปตามกลไกตลาดเช่นกัน แต่ยังเป็นสินค้ากลุ่มเฝ้าระวังราคา หากจะปรับราคาต้องนำเสนอต้นทุนการผลิตสินค้า
MThai News
