ทอท. เคาะ จ่ายโบนัส พนักงานปีนี้ที่ 6.5 เดือน จากปีก่อนที่จ่ายโบนัส 11 เดือน เนื่องจากจำเป็นที่จะกันเงินกว่า 50% ของกำไร สำหรับการลงทุนในปีต่อไป
นายประสงค์ พูนธเนศ ประธานกรรมการ (บอร์ด) บริษัท ท่าอากาศยานไทย จำกัด (มหาชน) AOT หรือ ทอท.  เปิดเผยว่า ที่ประชุมมีมติ จ่ายโบนัสให้พนักงาน ในปีงบประมาณ 2557 จำนวน 6.5 เดือน
ลดลงจากปีก่อนที่จ่ายโบนัส 11 เดือน เนื่องจากต้องกันเงินประมาณ 50% ของกำไรไว้ลงทุนในโครงการต่าง ๆ เช่นขยาย ท่าอากาศยานสุวรรณภูมิ  การปรับปรุง ท่าอากาศยานดอนเมือง  และ ท่าอากาศยานภูเก็ต  เป็นต้น

โดย ทอท. ปัจจุบันมีกระแสเงินสดอยู่ประมาณ 4.4 หมื่นล้านบาท ซึ่งสามารถใช้ดำเนินโครงการต่างๆได้ทั้งหมด โดยไม่ใช้เงินกู้ จึงจำเป็นต้องกันเงินไว้เพิ่มเติม จากปีที่แล้วที่กันไว้เพียง 20% ของกำไรเท่านั้น
ในขณะเดียวกันที่ประชุมยังมีมติให้ดำเนินโครงการขยายท่าอากาศยานสุวรรณภูมิ รวมมูลค่าประมาณ 6.16 หมื่นล้านบาท แบ่งเป็นก่อสร้างรันเวย์สำรอง ซึ่งเป็นรันเวย์ที่ 3 มูลค่าประมาณ 1.9 หมื่นล้านบาท
หลุมจอด 28 หลุม พร้อมอุโมงค์ลอดใต้ลานจอด มูลค่า 1.1 หมื่นล้านบาท ก่อสร้างอาคารผู้โดยสารด้านเหนือ รวมรถไฟฟ้าโมโนเรลและอาคารจอดรถ ประมาณ 2.9 หมื่นล้านบาท
และระบบสาธารณูปโภค ประมาณ 2.6 พันล้านบาท



ขอบคุณภาพจากรายการ Motion News ช่อง Mono 29
MThai News
