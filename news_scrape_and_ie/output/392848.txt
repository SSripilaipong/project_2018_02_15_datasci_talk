ปลัดคมนาคม เตรียมลงนามสัญญาจัดซื้อรถโดยสารรุ่นใหม่ 115 คัน วงเงิน 4,668 ล้านบาท
โดยการรถไฟแห่งประเทศไทย (ร.ฟ.ท.) ได้ลงนามในสัญญาจัดซื้อรถโดยสารรุ่นใหม่สำหรับให้บริการเชิงพาณิชย์ (Passenger Coach Set) จำนวน 115 คัน วงเงินรวม 4,668.89 ล้านบาท



โดยมีนายวิโรจน์ เตรียมพงศ์พันธ์ รองผู้ว่าการกลุ่มยุทธศาสตร์และอำนวยการ รักษาการแทนผู้ว่าการฯร.ฟ.ท.ร่วมลงนามกับนายประสิทธิ์ โพธสุธน ผู้มีอำนานลงนามของกิจการร่วมค้าบีบีซี ซึ่งเป็นโครงการตามแผนการลงทุนโครงสร้างพื้นฐานระยะเร่งด่วนร.ฟ.ท. ปี 2553-2557 วงเงินลงทุน 176,806.28 ล้านบาท ที่คณะรัฐมนตรี (ครม.) ได้มีมติเห็นชอบเมื่อวันที่ 27 เมษายน 2553 ซึ่งกำหนดส่งมอบภายในระยะเวลา 2 ปี ครั้งเดียวครบทั้งหมด ซึ่งคาดว่าการส่งมอบจะแล้วเสร็จภายในเดือน ต.ค. 2559
อย่างไรก็ตาม สาเหตุที่ต้องมีการจัดหารถโดยสารรุ่นใหม่ สำหรับบริการเชิงพาณิชย์ จำนวน 115 คัน เนื่องจากในปัจจุบันรถโดยสารประเภทรถนอนปรับอากาศในขบวนรถต่าง ๆ ไม่เพียงพอต่อการใช้งาน มีสภาพค่อนข้างเก่า อุปกรณ์บางส่วนชำรุด และเพื่อให้สอดคล้องกับแผนการก่อสร้างทางคู่ระยะเร่งด่วน ดังนั้น จึงจำเป็นต้องจัดหาขบวนรถใหม่ เพื่อมาใช้บริการเชิงพาณิชย์
โดยตั้งเป้าที่จะแข่งขันกับเครื่องบิน เน้นผู้โดยสารระดับกลางและบน ดังนั้นจะต้องปรับอัตราค่าโดยสารใหม่ให้สอดคล้องกับบริการและเพื่อให้สามารถแข่งขันได้ โดยตามแผนจะปรับอัตราค่าโดยสารขึ้นจากปัจจุบันประมาณ 15% ภายใน 3 ปี และคาดว่าจะมีผู้โดยสารประมาณปีละ 1.5 ล้านคน ทำให้มีรายได้เพิ่มขึ้นเฉลี่ยปีละ 1,250 ล้านบาท

MThai News
