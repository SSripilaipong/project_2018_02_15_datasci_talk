ศูนย์วิจัยกสิกรไทย  คาด หุ้นไทย สัปดาห์หน้าฟื้นหลังปรับฐาน จับตา ตัวเลขเศรษฐกิจสหรัฐฯ   จีดีพี ไตรมาส 3/57 ของจีน
ศูนย์วิจัยกสิกรไทย  สรุปความเคลื่อนไหวการลงทุนในตลาดหุ้นไทย รอบสัปดาห์ที่ผ่านมา ระหว่างวันที่ 13 – 17 ต.ค. ว่า  ดัชนีตลาดหุ้นไทย ปรับลดลงในวันจันทร์
นำโดย หุ้นกลุ่มพลังงาน ที่ได้รับแรงกดดันจากการปรับลดลงของ ราคาน้ำมันโลก จากความกังวลต่อการขยายตัวของ เศรษฐกิจโลก  ก่อนที่จะฟื้นตัวขึ้นเล็กน้อยในช่วงกลางสัปดาห์

จากแรงซื้อ หุ้นกลุ่มธนาคาร  ก่อนการประกาศผลประกอบการ จากนั้นตลาดหุ้นไทยปรับร่วงลงในวันพฤหัสบดี โดยมีแรงขายตาม ตลาดหุ้นในต่างประเทศ จากความกังวลต่อการที่กรีซ
ส่งสัญญาณที่จะออกจากโปรแกรมช่วยเหลือก่อนกำหนด อย่างไรก็ดี ตลาดหุ้นไทย ฟื้นตัวขึ้นเล็กน้อยอีกครั้งในวันศุกร์ หลัง เจ้าหน้าที่เฟด ระบุถึงโอกาสที่เฟด อาจเลื่อนการสิ้นสุดโครงการ QE ออกไป
สำหรับแนวโน้มสัปดาห์ถัดไประหว่างวันที่ 20 – 24 ต.ค.  บริษัทหลักทรัพย์กสิกรไทย  จำกัด และบริษัทศูนย์วิจัยกสิกรไทย จำกัด มองว่าดัชนีมีโอกาสฟื้นตัวขึ้นจากแรงซื้อคืนของนักลงทุน
หลังดัชนีมีการปรับฐาน ขณะที่ตลาดคงจะติดตามเครื่องชี้เศรษฐกิจสหรัฐฯ ที่จะทยอยรายงานออกมา อาทิ ดัชนีราคาผู้บริโภคและเครื่องชี้ภาคอสังหาริมทรัพย์
นอกจากนี้ยังต้องจับตาการรายงานข้อมูลจีดีพี ไตรมาส 3/57 ของจีน รวมทั้งท่าทีของทางการกรีซ ในการจัดการกับปัญหาความเชื่อมั่นที่กระทบต่อภาคธนาคาร และตลาดพันธบัตร


