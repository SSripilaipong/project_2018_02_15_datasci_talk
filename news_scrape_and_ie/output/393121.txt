ผู้จัดการ ธ.ก.ส.  เผย พร้อมโอนเงินชาวนาไร่ละ 1,000 บาท ในวันพรุ่งนี้ คาดวันแรกจ่าย 50,000 ราย ขู่ฟันคนสวมสิทธิ์ มั่นใจว่า ภายใน 31 พ.ย. ครบ 3.4 ล้านราย
นายลักษณ์ วจนานวัช ผู้จัดการธนาคารเพื่อการเกษตรและสหกรณ์การเกษตร หรือ ธ.ก.ส. เปิดเผยกับ สำนักข่าว ไอ.เอ็น.เอ็น. โดยยืนยันว่า ธ.ก.ส. มีความพร้อมในการโอนเงินช่วยเหลือชาวนาผู้ปลูกข้าวไร่ละ 1,000 บาท ไม่เกิน 15 ไร่ หรือ 15,000 บาทต่อครัวเรือน ตามมติคณะรัฐมนตี (ครม.)



ซึ่งในวันพรุ่งนี้ (20 ต.ค.) เป็นวันแรกของการโอนเงินเข้าบัญชี คาดว่า จะมีเกษตรกรทั้งประเทศ ได้รับเงินช่วยเหลือประมาณ 50,000 ราย ซึ่งเป็นชาวนาที่มีการลงทะเบียนตรวจสอบเอกสารครบถ้วน โดยมั่นใจว่า ภายในวันที่ 31 พ.ย. ธ.ก.ส. จะโอนเงินให้ชาวนาครบ 3.4 ล้านราย พร้อมยืนยันว่า เจ้าของที่นาที่ให้เกษตรกรเช่าจะไม่มีสิทธิ์ได้รับเงินดังกล่าว หากพบบุคคลที่ไม่ใช่ชาวนาและมีการสวมสิทธิ์จะถูกดำเนินคดีทางกฎหมายทั้งทางแพ่งและอาญา
ผู้จัดการ ธ.ก.ส. กล่าวด้วยว่า ในวันพรุ่งนี้จะลงพื้นที่ จ.ลพบุรี เพื่อตรวจความเรียบร้อย โดย นายสมหมาย ภาษี รัฐมนตรีว่าการกระทรวงการคลัง ได้เน้นย้ำโดยเฉพาะสัปดาห์แรกที่ต้องติดตามงานอย่างเข้มข้น
