นายกสมาคมผู้ค้าก๊าซปิโตรเลียมเหลว เผยยอดใช้ LPG 8 เดือนแรกลดลงหวังปีหน้า โต 5-10%
ยอดใช้ LPG ครัวเรือน 8 เดือนแรกลดลง 13-14% จากศก.ชะลอ คาดปี 58 ศก.ฟื้นจะส่งผลให้กลับมาขยายตัวปกติที่ 5-10%



นายชิษณุพงศ์ รุ่งโรจน์งามเจริญ นายกสมาคมผู้ค้าก๊าซปิโตรเลียมเหลว (แอลพีจี) เปิดเผยว่า ขณะนี้ภาพรวมยอดจำหน่ายแอลพีจี (ก๊าซหุงต้ม) ภาคครัวเรือนช่วง 8 เดือนแรก (ม.ค.-ส.ค.) ยังคงลดลงประมาณร้อยละ 13-14 จากช่วงเดียวกันของปีก่อน
โดยเป็นผลจากปัจจัยภาวะเศรษฐกิจที่ชะลอตัว ประกอบกับธุรกิจขนาดกลางและย่อม (เอสเอ็มอี) ที่รัฐอนุโลมให้ใช้แอลพีจีราคาครัวเรือนได้ไม่เกิน 1,000 กิโลกรัม ได้รับผลกระทบจากยอดขายที่ลดลงจึงกระทบต่อการใช้แอลพีจีลดตามไปด้วย นอกจากนี้ พบว่าการขยายตัวของที่อยู่อาศัยตามแนวสูง หรือประเภทคอนโดมิเนียมเพิ่มขึ้น ได้ส่งผลให้การใช้แอลพีจีลดลงไปด้วย
อย่างไรก็ตามเชื่อว่าเศรษฐกิจในปี 2558 จะดีขึ้น และจะส่งผลให้การใช้แอลพีจีกลับมาขยายตัวตามปกติประมาณร้อยละ 5-10 ส่วนการใช้แอลพีจีในภาคขนส่งยังคงเพิ่มขึ้น แม้รัฐบาลจะทยอยปรับราคาเพิ่มขึ้นเพื่อให้เท่ากับครัวเรือน แต่ก็ยังพบว่าราคายังต่ำกว่าน้ำมัน
โดยจากนี้มองว่าเมื่อรัฐเดินหน้าปรับโครงสร้างราคาแอลพีจีทั้งระบบเพื่อให้สะท้อนต้นทุนราคาหน้าโรงแยกก๊าซธรรมชาติ จึงควรคงมาตรการช่วยเหลือผู้มีรายได้น้อยไว้เช่นเดิม

MThai News
