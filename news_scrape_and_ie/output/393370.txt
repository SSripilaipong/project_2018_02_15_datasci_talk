สำนักงานสลากกินแบ่งรัฐบาล ประสานเจ้าหน้าที่ตำรวจเร่งตรวจสอบผู้ค้าสลากฯ ขายเกินกราคา
พล.ต.ฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล เปิดเผยว่า  สำนักงานสลากฯ เพิ่มความเข้มงวดในการตรวจสลากฯขายเกินราคา สำหรับการออกรางวัล 1 พ.ย.นี้ ซึ่งหากพบการขายเกินราคา 90 บาท จะมีโทษปรับไม่เกิน 2,000 บาททันที


โดยที่ผ่านมาสำนักงานสลากฯ ได้ดำเนินมาตรการขึ้นทะเบียนผู้ค้าสลากฯ และการปั๊มสัญลักษณ์สี่เหลี่ยมจัตุรัสด้านขวาสีน้ำเงินบนสลาก เพื่อให้ทราบว่า สลากดังกล่าวเป็นสลากฯของผู้ค้ารายย่อย ที่ต้องนำไปขายเองในราคาที่ควบคุมไว้ที่ 90 บาท
แต่ที่ผ่านมายังมีการขายเกินราคาที่ควบคุมไว้ โดยขายอยู่ที่ใบละ 110 บาท ประกอบกับมีการนำสลากฯ ไปรวมชุด ซึ่งหาตรวจสอบพบ ก็จะจดชื่อเพื่อเรียกให้ผู้ค้ามารับทราบ และหากกระทำผิดเป็นครั้งที่ 2 ก็จะยึดโควตาคืนทันที  ซึ่งที่ผ่านมามาตรการนี้ไม่ได้เป็นไปตามเป้าที่ตั้งไว้ ทำให้สำนักงานสลากฯ จึงจำเป็นต้องใช้กฎหมายเพิ่มตาม พ.ร.บ.สลากฯ พ.ศ.2517
โดยได้มอบหมายให้เจ้าหน้าที่ประสานกับเจ้าหน้าที่ตำรวจในการลงพื้นที่ตรวจสอบการขายทุกพื้นที่ หากพบว่าผู้ค้ารายใด ขายเกินราคาที่ 90 บาท จะมีโทษปรับไม่เกิน 2,000 บาททันที  เพราะถือว่ามีความผิดตามกฎหมาย ตาม พ.ร.บ. สลากฯ พ.ศ.2517

MThai News
