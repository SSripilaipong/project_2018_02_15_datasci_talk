กกพ. คาดปีหน้า(58) ค่าไฟฟ้ามีโอกาสพุ่งทะลุ 4 บาทต่อหน่วย
นายวีระพล จิรประดิษฐกุล กรรมการกำกับกิจการพลังงาน (กกพ.) เปิดเผยว่า ในปีหน้าอัตราค่าไฟฟ้าอาจจะมีการปรับขึ้นเกิน 4 บาท/หน่วย เป็นผลมาจากหลายปัจจัย



โดยอัตราค่าไฟฟ้าปัจจุบัน จะเฉลี่ยอยู่ที่ 3.96 บาท/หน่วย ซึ่งอาจจำเป็นต้องปรับขึ้นถึง 4 บาท/หน่วยเนื่องจากมีผลมาจากหลายปัจจัยคือ การที่บริษัท ปตท. จำกัด(มหาชน) จะเริ่มนำเข้าก๊าซธรรมชาติเหลว (แอลเอ็นจี) จากประเทศกาตาร์ตามสัญญาระยะยาว จำนวน 2 ล้านตันต่อปี โดยราคาแอลเอ็นจีนำเข้าจะมีราคาที่สูงกว่าราคาก๊าซธรรมชาติจากอ่าวไทย
อีกทั้งในเรื่องของแหล่งเจดีเอ และแหล่งก๊าซในพม่าที่จะมีการหยุดซ่อม ซึ่งจะทำให้มีการใช้น้ำมันเตาและน้ำมันดีเซลเพิ่มมากขึ้น ซึ่งมีผลกระทบต่อค่าเอฟที
อย่างไรก็ตามราคาน้ำมันในปีหน้า ที่มีแนวโน้มลดลงจะส่งผลให้ราคาก๊าซธรรมชาติ ซึ่งเป็นเชื้อเพลิงหลักในการผลิตไฟฟ้าปรับลดลงในอีก 6 เดือนข้างหน้า
รวมทั้งทางกกพ.จะมีการปรับโครงสร้างราคาค่าไฟฟ้าฐานใหม่ ที่จะปรับให้ค่าเอฟทีกลับมาเป็นศูนย์ จากปัจจุบันที่ค่าเอฟทีช่วงเดือนก.ย.-ธ.ค. อยู่ที่ 69 สตางค์ต่อหน่วย จึงต้องรอดูว่าในภาพรวมอัตราค่าไฟฟ้าจะต้องปรับเพิ่มขึ้นหรือไม่

MThai News
