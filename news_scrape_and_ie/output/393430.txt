เริ่มวันแรก  คูปองดิจิตอลทีวี  กว่า 4 ล้านใบ ใน 21 จังหวัด  กสทช. เตือนผู้รวบรวม บัตรประชาชน แลกกล่อง หรือเอา กล่องเวียนรับคูปอง  เจอโทษหนัก
นายฐากร ตัณฑสิทธิ์ เลขาธิการ สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช.  เปิดเผยว่า  คูปองดิจิตอลทีวี สามารถนำไปแลกรับ  กล่องรับสัญญาณทีวีดิจิตอล เป็นวันแรกได้แล้ว

โดยที่ประชาชนผู้ที่มีคูปองดิจิตอลทีวีอยู่แล้ว สามารถไปแลกรับกล่องรับสัญญาณทีวีดิจิตอลได้ที่ ตัวแทนของบริษัทต่าง ๆ ที่เข้าร่วมโครงการ
เพียงนำบัตรประชาชน ทะเบียนบ้านตัวจริง และคูปองดิจิตอลทีวีไปแลกกล่องรับสัญญาณราคา 690 บาทได้ทันที โดยให้สังเกตุ และแลกรับเฉพาะกล่องที่มี สติ๊กเกอร์รับรองจาก กสทช.  เท่านั้น
ทั้งนี้คูปองดังกล่าวมีอายุ 6 เดือน และสามารถใช้แลกกล่องรับสัญญาณได้ถึง 31 พค.58 โดยประชาชนสามารถสอบถามข้อมูล หรือแจ้งปัญหาต่าง ๆ ได้ที่ สายด่วน กสทช. 1200  ได้ทันที

ในขะณะเดียวกันนายฐากรยังกล่าวเตือนประชาชนให้ระวังผู้แอบอ้าง ว่าสามารถรวบรวมบัตรประชาชนเพื่อไปแลกรับกล่องรับสัญญาณได้
รวมถึงเตือนบริษัทฯที่เข้าร่วมโครงการที่มีการนำกล่องรับสัญญาณมาเวียนรับคูปองว่า มีความผิด และจะไม่สามารถนำคูปองมาขึ้นเงินกับ กสทช.ได้
รวมถึงจะถูกพิจารณาโทษ เพิกถอนสิทธิจากบริษัทที่เข้าร่วมโครงการ และระงับการจ่ายเงินทั้งหมดที่ดำเนินการมาแล้ว รวมถึงอาจถูกดำเนินคดีตามกฎหมายอีกด้วย

MThai News
