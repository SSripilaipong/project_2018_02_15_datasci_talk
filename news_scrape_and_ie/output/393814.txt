ซี.พี. ปฏิเสธ ซื้อกิจการ เทสโก้ โลตัสในไทย ยันไม่มีเงินพอเข้าไปซื้อ ด้าน เทสโก้ ย้ำนโยบายบริษัทแม่ยังไม่เปลี่ยนแปลง
นายสารสิน วีระผล รองกรรมการผู้จัดการใหญ่บริหาร บริษัท เครือเจริญโภคภัณฑ์ (ซี.พี.) กล่าวว่า ตามที่มีกระแสข่าวว่า เครือเจริญโภคภัณฑ์ (ซี.พี.) สนใจจะซื้อกิจการ เทสโก้ โลตัสในไทยนั้น ยืนยันว่า ไม่มีแผนที่จะซื้อกิจการดังกล่าว โดยจากการวิเคราะห์ในเบื้องต้นเห็นว่า หากเทสโก้ต้องการจะขายจะขายในราคาที่สูงมาก
“ข่าวนี้ไม่มีข้อมูลยืนยันใดๆ แต่เชื่อว่าไม่น่าจะเป็นซี.พี. เพราะซี.พี.ไม่ได้มีเงินถุงเงินถังมากพอที่จะเข้าไปซื้อทุกกิจการ และอาจจะถูกมองว่าผูกขาดจากสังคมได้”
ด้านนางสาวสลิลลา สีหพันธุ์ รองประธานกรรมการบริหาร ฝ่ายกิจการบรรษัทสื่อสารองค์กร บริษัท เอก-ชัย ดีสทริบิวชั่น ซิสเทม จำกัด ผู้บริหารเครือข่ายร้านค้าปลีก “เทสโก้ โลตัส” ระบุ นโยบายการดำเนินธุรกิจในประเทศไทยของเทสโก้ โลตัส ยังไม่มีการเปลี่ยนแปลงแต่อย่างใด และยังไม่มีนโยบายใหม่ๆ ออกมา
ทั้งนี้นโยบายการดำเนินธุรกิจในไทย นอกจากเร่งขยายสาขาแล้ว ยังมุ่งผลักดันสินค้าไทยขยายตลาดทั่วโลกผ่านเครือข่ายร้านค้าปลีกของบริษัทแม่ ที่ผ่านมาส่งออกสินค้าไทยหลายประเภทไปยังร้านค้าของกลุ่มเทสโก้ 12 ประเทศทั่วโลก ทั้งผลไม้ไทยตามฤดูกาล อาหารทะเล อาหารกระป๋อง อาหารสัตว์ ของเล่น และเครื่องเขียน ปีที่ผ่านมา มีมูลค่าส่งออกรวมประมาณ 3,200 ล้านบาท ตั้งเป้าหมายเติบโต 15% ในปีนี้
MThai News
