กระทรวงคมนาคม เล็งแนวคิดก่อสร้างนิคมอุตสาหกรรมโลจิสติกส์พาร์ค คาดพิจารณาร่างผลการศึกษาได้ในปลายปีนี้ ก่อนนำเสนอ ครม.
นายวรเดช หาญประเสริฐ รองปลัดกระทรวงคมนาคมด้านอำนวยการ กล่าวว่า กระทรวงคมนาคมมีแนวคิดในการก่อสร้างนิคมอุตสาหกรรมโลจิสติกส์พาร์ค ดังนั้นจึงได้มอบหมายทางกรมการบินพลเรือนว่าจ้างบริษัทที่ปรึกษาในการก่อสร้าง ซึ่งจะเป็นพื้นที่ในการผลิตและส่งออกสินค้า



ซึ่งจะเป็นพื้นที่ฟรีโซน เนื่องจากพื้นที่เดิมอาจติดปัญหาเรื่องสัมปทานทำให้การพัฒนาอาจเป็นไปได้อย่างยากลำบาก และประกอบกับ บริษัท ท่าอากาศยานไทย จำกัด (มหาชน) หรือ ทอท. เป็นบริษัทฯ กระทรวงคมนาคมจึงไม่สามารถเข้าไปยุ่งกับระบบบริหารได้
อย่างไรก็ตาม คาดว่าผลการศึกษาการก่อสร้างนิคมอุตสาหกรรมโลจิสติกส์พาร์คจะเสนอให้กระทรวงคมนาคมพิจารณาได้ในช่วงเดือนธันวาคม 2557 และหากไม่มีส่วนใดต้องแก้ไข โดยเฉพาะปัญหาในด้านกฎหมาย ก็จะเสนอให้คณะรัฐมนตรีพิจารณา
ส่วนปัญหาด้านอื่นของของทางอากาศ ในเรื่องความไม่เข้าใจในการบริหารธุรกิจทางอากาศของผู้บริหาร ทอท. การตั้งเป้าหมาย แต่ไม่มีระบบการจัดการที่ดี และขาดกลไกในการติดตามและประเมินผล อีกทั้งไม่มีผู้รับผิดชอบในแต่ละโครงการเมื่อเกิดปัญหา ซึ่งในวันนี้ ทางผู้บริหารของ ทอท. ก็ได้รับทราบเรื่องและจะนำไปแก้ไขต่อไป

MThai News
