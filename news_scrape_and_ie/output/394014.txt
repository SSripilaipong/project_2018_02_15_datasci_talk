ช่อง3 – เคเบิลทีวี ทยอยถอนฟ้อง 3  กสท. หลังออกอากาศคู่ขนาน เว้นคดีอาญายังเดินหน้าเอาผิดต่อไป
ผู้สื่อข่าวรายงานว่า วันนี้ (21 ต.ค.) ที่ศาลปกครอง แจ้งวัฒนะ นายธีรพล กาญจนากาศทนายความของผู้ประกอบการเคเบิลทีวี 5บริษัท ประกอบด้วย มหาสารคาม เคเบิลทีวี เน็ตเวิร์ค บริษัทเจมส์เคเบิล ทีวีเน็ตเวิร์ค บริษัท ซีทีเอช แบงค์คอก บริษัท เจเคเบิลทีวี และบริษัท ไอซีที เปิดเผยว่า ได้แจ้งต่อศาลปกครองเพื่อขอถอนฟ้องคณะกรรมการกิจการกระจายเสียงและกิจการโทรทัศน์(กสท.) จำนวน 3 ท่าน คือ พล.ท.พีระพงษ์ มานะกิจ นายธวัชชัย จิตรภาษ์นันท์ และ น.ส.สุภิญญา กลางณรงค์ แล้ว

ทั้งนี้ก่อนหน้านี้ ทั้ง 5 บริษัทได้ยื่นฟ้องขอให้ศาลพิจารณาเพิกถอนคำสั่งกสท.ที่มีมติให้ผู้ให้บริการดาวเทียมและเคเบิลทีวียุติการเผยแพร่ออกอากาศสัญญาณรายการของทางสถานีโทรทัศน์ไทยทีวีสีช่อง 3ในระบบอนาล็อก ภายใน 15 วัน เนื่องจากมติดังกล่าวส่งผลกระทบต่อผู้ประกอบการได้รับความเสียหาย
ด้านน.ส.สุภิญญา กลางณรงค์ กรรมการ กสท. กล่าวว่ากรณีดังกล่าวได้ยุติลงแล้ว หลังบริษัทเคเบิลถอนฟ้อง รวมถึงช่อง3 ก็ได้ยื่นถอนฟ้องกรรมการ กสท. 3 คน ใน 2 คดีทางปกครองแล้ว แต่ยังเหลือคดีที่ถูกฟ้องทางอาญา กรณีมาตรา 157 ของกรรมการ กสท. 3 คนและกรณีฟ้องหมิ่นประมาทโดยศาลได้นัดไต่สวนวันที่ 1 ธ.ค.นี้
MThai News
