คมนาคมเผยบิ๊กโปรเจคเตรียมลงทุนระยะยาว 8 ปี ใช้งบประมาณกว่า 68,000 ล้านบาท



สำนักงานนโยบายและแผนการขนส่งและจราจร (สนข.)เผยหลังประชุม ครม. ว่าเตรียมลงทุนพัฒนาด้านคมนาคมขนส่งของไทยในระยะยาว โดยจะใช้เวลา 8 ปี (2558-2565) และงบประมาณรวมกว่า 68,000 ล้านบาท



นายชัยวัฒน์ ทองคำคูณ รองผู้อำนวยการสำนักงานนโยบายและแผนการขนส่งและจราจร (สนข.) เปิดเผยว่า ที่ประชุมคณะรัฐมนตรี (ครม.) รับทราบแผนการดำเนินงานในโครงการลงทุนพัฒนาด้านคมนาคมขนส่งของไทยในระยะยาว ใช้เวลาทั้งหมด 8 ปี ตั้งแต่ปี 2558 ถึง 2565 โดยการลงทุนจะมีทั้งสิ้น 5 แผนงานด้วยกัน คือ
1. การพัฒนาโครงข่ายรถไฟระหว่างเมือง โดยปรับปรุงระบบอุปกรณ์และโครงสร้างพื้นฐานเพื่อแก้ไขปัญหารถไฟตกรางบ่อย โดยจะพัฒนาระบบรถไฟทางคู่ ระยะเร่งด่วน 6 เส้นทาง 903 กม. และระยะที่ 2 จำนวน 8 เส้นทาง รวมระยะทาง 1,626 กม. พัฒนารถไฟทางคู่ขนาดมาตรฐาน 1.435 ม. ความเร็ว 180 กม.ต่อชั่วโมง 3 เส้นทาง กรุงเทพฯ-นครราชสีมา และนครราชสีมา-มาบตาพุด, กรุงเทพฯ-ระยอง และนครราชสีมา-หนองคาย



2. การพัฒนาโครงข่ายขนส่งสาธารณะเพื่อแก้ไขปัญหาจราจรใน กทม.และปริมณฑล โดยจัดหารถเมล์เอ็นจีวีจำนวน 3,183 คัน จัดซื้อในสัญญาลอตแรกเป็นของขวัญปีใหม่ให้ประชาชนจำนวน 489 คัน ในเดือน ม.ค.2558  และก่อสร้างรถไฟฟ้า 10 สาย รวมระยะทาง 464 กม. โดยอยู่ระหว่างการเร่งรัดก่อสร้าง 4 โครงการได้แก่ สายสีม่วง บางใหญ่-บางซื่อ, สายสีน้ำเงิน บางซื่อ-ท่าพระ/หัวลำโพง-บางแค, สายสีเขียว แบริ่ง-สมุทรปราการ และสายสีแดง บางซื่อ-รังสิต



3.โครงการที่เตรียมขออนุมัติประกวดราคา 6 เส้นทางได้แก่ สายสีส้ม ศูนย์วัฒนธรรม-มีนบุรี, สายสีชมพู แคราย-มีนบุรี, สายสีเหลือง ลาดพร้าว-พัฒนาการ, แอร์พอร์ตลิงค์ช่วงดอนเมือง-พญาไท, สายสีแดงส่วนต่อขยาย บางซื่อ-หัวลำโพง-หัวหมาก และสายสีแดงส่วนต่อขยายรังสิต ม.ธรรมศาสตร์ศูนย์รังสิต



4.การพัฒนาโครงข่ายการขนส่งทางน้ำ ได้แก่ โครงการเพิ่มประสิทธิภาพแม่น้ำป่าสัก การพัฒนาท่าเรือแหลมฉบัง เป็นต้น และ



5.การเพิ่มขีดความสามารถในการให้บริการขนส่งทางอากาศ ได้แก่ โครงการพัฒนาท่าอากาศยานสุวรรณภูมิ ท่าอากาศยานภูเก็ต



ซึ่งคาดว่าการลงทุนในโครงการ 5 แผนงานดังกล่าว รวมวงเงินทั้งสิ้น 68,000 ล้านบาท จะเป็นอีกทางที่ช่วยกระตุ้นเศรษฐกิจไทยให้เติบโดตต่อไป

MThai News
