กรมพัฒนาธุรกิจการค้า จับมือ สมาคมอี-คอมเมิร์ซไทย สมาคมผู้ดูแลเว็บไทย และตลาดกลางอี-คอมเมิร์ซเร่งจัดระเบียบผู้ค้าอี-คอมเมิร์ซเข้าสู่ระบบ
โดยจะจัดตั้งศูนย์ไกล่เกลี่ยข้อพิพาทการซื้อ-ขายออนไลน์ (  อี-คอมเมิร์ซ  ) ซึ่งหวังว่าจะสามารถยุติปัญหาที่อาจเกิดขึ้นตามแนวโน้มการขยายตัวของธุรกิจ



นางสาวผ่องพรรณ เจียรวิริยะพันธ์ อธิบดีกรมพัฒนาธุรกิจการค้า เปิดเผยว่า กรมพัฒนาธุรกิจการค้า ได้ร่วมมือกับหน่วยงานพันธมิตรด้านพาณิชย์อิเล็กทรอนิกส์ ได้แก่ สมาคมผู้ประกอบการพาณิชย์อิเล็กทรอนิกส์ไทย มาคมผู้ดูแลเว็บไทย และผู้ให้บริการตลาดกลางพาณิชย์อิเล็กทรอนิกส์ (e-Marketplace)
เพื่อเร่งจัดระเบียบผู้ประกอบการพาณิชย์อิเล็กทรอนิกส์เข้าสู่ระบบและแจ้งเตือนให้ดำเนินการจดทะเบียนพาณิชย์ฯ ให้ถูกต้องตามกฎหมาย
โดยจะแจ้งเตือนผู้ประกอบการพาณิชย์อิเล็กทรอนิกส์ที่เปิดร้านค้าออนไลน์และยังไม่ได้จดทะเบียนพาณิชย์ฯ ให้ดำเนินการให้ถูกต้องภายใน 30 วัน นับแต่วันที่ได้ประกอบธุรกิจ ซึ่งหากพบว่าผู้ประกอบการยังคงเมินเฉยไม่ดำเนินการให้ถูกต้องกรมฯ พร้อมบังคับใช้กฎหมายอย่างจริงจัง ตาม พ.ร.บ.ทะเบียนพาณิชย์ พ.ศ. 2499
อีกทั้งเตรียมขอความร่วมมือจากตลาดกลางพาณิชย์อิเล็กทรอนิกส์ สมาคมฯ และหน่วยงานที่เกี่ยวข้องไม่ต่ออายุการให้บริการแก่ผู้ประกอบการและเว็บไซต์รายนั้นๆ



ทั้งนี้ มาตรการดังกล่าวเป็นนโยบายสำคัญในการส่งเสริมและผลักดันให้ผู้ประกอบการใช้ช่องทางอี-คอมเมิร์ซในการขยายตลาดและขยายธุรกิจ โดยเฉพาะธุรกิจ SMEs ของไทยที่จะมีช่องทางในการขยายตลาดทั้งในระดับประเทศและต่างประเทศเพิ่มมากขึ้นซึ่งจะส่งผลดีต่อระบบเศรษฐกิจของประเทศโดยรวมในระยะยาว
สำหรับผู้ประกอบการ อี-คอมเมิร์ซที่ได้จดทะเบียน จะได้รับประโยชน์โดยตรง คือ
1) มีตัวตนตามกฎหมายทำให้ได้รับความน่าเชื่อถือและสร้างโอกาสทางการตลาด
2) ใช้เป็นเอกสารหลักฐานแสดงตัวตนเพื่อทำธุรกรรมทางธุรกิจ เช่น สถาบันการเงิน ฯลฯ
3) ได้รับสิทธิสมัครขอใช้เครื่องหมาย DBD Registered และ DBD Verified ของกรมฯ ซึ่งเป็นเครื่องหมายรับรองความน่าเชื่อถือในการประกอบธุรกิจอี-คอมเมิร์ซที่ได้รับการยอมรับในระดับสากลและ
4) ได้รับการส่งเสริมและได้รับสิทธิเข้าร่วมกิจกรรมที่กรมฯ หรือหน่วยงานพันธมิตรของกรมฯ จัดขึ้น

MThai News
“ขายของออนไลน์” ธุรกิจของคนรุ่นใหม่

