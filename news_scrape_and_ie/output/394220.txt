คลัง เผย ครม.ไฟเขียว มาตรการปรับปรุงการจัดเก็บภาษีเงินได้จากห้างหุ้นส่วนสามัญและคณะบุคคลที่มิใช่นิติบุคคล
กระทรวงการคลังรายงานว่า ในการประชุมคณะรัฐมนตรีในวันอังคารที่ 21 ตุลาคม 2557 คณะรัฐมนตรีได้มีมติเห็นชอบตามข้อเสนอของกระทรวงการคลังเกี่ยวกับมาตรการปรับปรุงการจัดเก็บภาษีเงินได้จากห้างหุ้นส่วนสามัญและคณะบุคคลที่มิใช่นิติบุคคล




ทั้งนี้ เนื่องจากปัจจุบันมีผู้เสียภาษีจำนวนมากที่มีการจัดตั้งห้างหุ้นส่วนสามัญและคณะบุคคลฯ แยกเป็นหน่วยภาษีต่างหากจากบุคคลธรรมดา เพื่อให้เกิดความเป็นธรรมและชัดเจนสะท้อนถึงความสามารถในการเสียภาษี กระทรวงการคลังจึงได้กำหนดให้มีการปรับปรุงการจัดเก็บภาษี เงินได้จากห้างหุ้นส่วนสามัญและคณะบุคคลฯ ขึ้นใหม่ โดยมีสาระสำคัญ ดังนี้
1. เพื่อให้เกิดความชัดเจนในทางปฏิบัติ จึงได้กำหนดนิยามคำว่า คณะบุคคลที่มิใช่นิติบุคคล ให้หมายความว่า บุคคลตั้งแต่สองคนขึ้นไปตกลงกระทำการที่มีเงินได้พึงประเมินร่วมกันอันมิใช่เป็นห้างหุ้นส่วนสามัญ สำหรับห้างหุ้นส่วนสามัญให้ใช้นิยามความหมายตามประมวลกฎหมายแพ่งและพาณิชย์
2. สำหรับรายละเอียดการปรับปรุงการจัดเก็บภาษีเงินได้จากห้างหุ้นส่วนสามัญ มีดังนี้
2.1 เปลี่ยนแปลงวิธีการคำนวณเงินได้สุทธิเพื่อเสียภาษีเงินได้ของห้างหุ้นส่วนสามัญ จากเดิมที่ให้หักค่าใช้จ่ายเป็นการเหมา เป็นวิธีการให้หักค่าใช้จ่ายจริงตามเอกสารหลักฐานในการประกอบกิจการ
2.2 สำหรับกรณีห้างหุ้นส่วนสามัญที่ได้รับเงินได้พึงประเมินประเภทดอกเบี้ย เงินปันผล และเงินได้จากการขายอสังหาริมทรัพย์อันเป็นมรดกหรืออสังหาริมทรัพย์ที่ได้มาโดยมิได้มุ่งในทางการค้าหรือหากำไร และได้ถูกหักภาษีเงินได้ ณ ที่จ่ายไว้แล้ว จะต้องนำเงินได้พึงประเมินดังกล่าวไปรวมคำนวณกับเงินได้ประเภทอื่นเพื่อเสียภาษีตอนสิ้นปี ซึ่งต่างจากเดิมที่ให้สิทธิไม่ต้องนำเงินได้พึงประเมินดังกล่าวไปรวมคำนวณเสียภาษีตอนสิ้นปี
3. สำหรับรายละเอียดการปรับปรุงการจัดเก็บภาษีเงินได้จากคณะบุคคลฯ มีดังนี้
3.1 กำหนดให้บุคคลธรรมดาที่มีการจัดตั้งหน่วยภาษีในรูปคณะบุคคลฯ จะต้องนำเงินได้ พึงประเมินของคณะบุคคลฯ ตามสัดส่วนมารวมคำนวณเป็นเงินได้พึงประเมินของตนตอนสิ้นปี ทั้งนี้ โดยคณะบุคคลฯ ไม่ต้องยื่นแบบแสดงรายการภาษีตอนสิ้นปีอีก
สำหรับกรณีคณะบุคคลฯ ที่ถูกหักภาษีเงินได้ ณ ที่จ่ายไว้แล้ว ให้บุคคลแต่ละคนนำเงินภาษีที่ถูกหักไว้ มาเป็นเครดิตของแต่ละคนตามสัดส่วนที่ได้รับ
3.2 กรณีคณะบุคคลฯ ที่ได้รับเงินได้พึงประเมินประเภทดอกเบี้ย เงินปันผล และเงินได้จากการขายอสังหาริมทรัพย์อันเป็นมรดกหรืออสังหาริมทรัพย์ที่ได้มาโดยมิได้มุ่งในทางการค้าหรือหากำไร และได้ถูกหักภาษีเงินได้ ณ ที่จ่ายไว้แล้ว ให้บุคคลแต่ละคนที่ได้รับเงินได้พึงประเมินตามสัดส่วน ยังคงได้รับสิทธิเลือก ไม่ต้องนำเงินได้พึงประเมินดังกล่าวไปรวมคำนวณเสียภาษีตอนสิ้นปีอีก
มาตรการปรับปรุงการจัดเก็บภาษีฯ ข้างต้น จะต้องมีการตราพระราชบัญญัติแก้ไขเพิ่มเติมประมวลรัษฎากร (ฉบับที่ ..) พ.ศ. ….
โดยจะให้มีผลใช้บังคับตั้งแต่วันที่ 1 มกราคม ของปีภาษีถัดจากปีที่กฎหมายประกาศใช้ โดยการดำเนินการปรับปรุงการจัดเก็บภาษีเงินได้จากห้างหุ้นส่วนสามัญและคณะบุคคลฯ ข้างต้น เป็นการปรับปรุงให้บุคคลธรรมดามีการยื่นรายได้เพื่อเสียภาษี ในส่วนที่ตนได้รับอย่างแท้จริง อันจะทำให้ระบบการจัดเก็บภาษีเงินได้บุคคลธรรมดามีความชัดเจนและเป็นธรรมมากยิ่งขึ้น
MThai News
