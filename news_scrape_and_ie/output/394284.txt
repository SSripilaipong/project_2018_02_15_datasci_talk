กระทรวงพลังงานพลังงาน เปิดให้สัมปทานปิโตรเลียมรอบใหม่ 29 แปลง หวังสร้างความมั่นคงด้านพลังงาน
กระทรวงพลังงาน ประกาศเปิดสัมปทานปิโตรเลียมรอบที่ 21 โดยจะมีทั้งสิ้น 29 แปลง ทั้งบนบกและในทะเลอ่าวไทย โดยการเปิดครั้งนี้เป็นการเปิดในรอบ 7 ปี เพื่อสร้างความมั่นคงด้านพลังงาน



นายอารีพงศ์ ภู่ชอุ่ม ปลัดกระทรวงพลังงาน กล่าวว่า การประกาศเปิดสัมปทานปิโตรเลียมรอบที่ 21 ซึ่งเป็นการเปิดให้สัมปทานใหม่ในรอบ 7 ปีนั้น มีทั้งสิ้น 29 แปลงด้วยกัน ทั้งบนบกและในทะเลอ่าวไทย โดยการเปิดสัมปทานครั้งนี้เพื่อสร้างความมั่นคงด้านพลังงาน แม้ว่าขณะนี้ยังคงมีกลุ่มต่อต้านการเปิดสัมปทานดังกล่าว เพราะเห็นว่าให้ผลตอบแทนต่อรัฐบาลน้อยมาก แต่ทางกระทรวงพลังงานได้ลงนามในประกาศดังกล่าวไปแล้วเมื่อวานนี้ และได้รายงานต่อที่ประชุมคณะกรรมการนโยบายพลังงานแห่งชาติ(กพช.) แล้ว
นายคุรุจิต นาครทรรพ รองปลัดกระทรวงพลังงาน กล่าวว่า ความแตกต่าง ของการเปิดให้ยื่นขอสิทธิสำรวจและผลิตปิโตรเลียมครั้งนี้ กับการเปิดสัมปทานรอบที่ผ่านมา ได้แก่ การหลีกเลี่ยงพื้นที่ลุ่มน้ำชั้น 1A เขตอนุรักษ์และรักษาพันธุ์สัตว์ป่า อุทยานแห่งชาติ และแหล่งท่องเที่ยวสำคัญ รวมถึงใช้ระบบไทยแลนด์ทรีพลัส (Thailand (III) Plus) ซึ่งเพิ่มผลประโยชน์ จากระบบไทยแลนด์ทรีเดิมที่ใช้มาตั้งแต่ปี 32



ทั้งนี้ กรมเชื้อเพลิงธรรมชาติ ประกาศเชิญชวนให้มีการยื่นคำขอ สิทธิสำรวจและผลิตปิโตรเลียมในแปลงสำรวจต่างๆพื้นที่บนบก และในทะเลอ่าวไทย ในจำนวนนี้ แบ่งเป็นแปลงบนบก 23 แปลง ได้แก่ ภาคเหนือและภาคกลาง 6 แปลง ,ภาคตะวันออกเฉียงเหนือ 17 แปลง ส่วนแปลงทะเลอ่าวไทย มีทั้งสิ้น 6 แปลง ซึ่งผู้ที่สนใจสามารถยื่นเอกสารได้ภายในวันที่ 18 ก.พ.58
สำหรับผลประโยชน์ที่ประเทศจะได้รับจากการให้สิทธิการสำรวจและผลิตปิโตรเลียม รอบใหม่ครั้งนี้ เห็นว่าหากมีผู้ยื่นขอทุกแปลงที่เปิดให้มีการยื่นขอ จะทำให้เกิดการลงทุน ในประเทศไม่น้อยกว่า 5 พันล้านบาท และสร้างรายได้ให้กับประเทศทั้งในรูปแบบค่า ภาคหลวง ภาษีเงินได้ปิโตรเลียม และอื่นๆ รวมถึงเกิดการจ้างงานไม่ต่ำกว่า 2 หมื่นอัตรา

MThai News
