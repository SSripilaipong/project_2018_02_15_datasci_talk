กระทรวงเกษตรฯ เตรียมโละสต๊อกยาง 2 แสนตัน ทำสนามฟุตซอล งบกว่า 6,500 ล้าน พร้อมลดปริมาณส่งออกยางลงมาอยู่ที่ 70%
นายอำนวย ปะติเส ที่ปรึกษา รมว.เกษตรและสหกรณ์ เปิดเผยว่า ในการประชุมคณะกรรมการนโยบายยางธรรมชาติ (กนย.) ได้หารือถึงแนวทางการใช้ยางในประเทศให้เพิ่มขึ้น เพื่อลดการพึ่งพาการส่งออกและสร้างเสถียรภาพด้านราคายางในประเทศ



โดยในปัจจุบันไทยส่งออกยางมากถึง 86% ของปริมาณการผลิตรวม ที่ประชุมจึงมีความเห็นตรงกันว่าควรปรับลดปริมาณส่งออกลงมาอยู่ที่ 70% ของปริมาณผลผลิตรวม และจะนำยางสต๊อกรัฐจำนวน 208,000 ตัน มาใช้ในประเทศ
ซึ่งจะนำไปใช้ในเชิงสาธารณกุศล เช่น แปรรูปเป็นอิฐบล็อกยาง เพื่อทำสนามฟุตซอล บล็อกตัวหนอนปูพื้นสนามเด็กเล่น สนามออกกำลังกาย พื้นที่ในวัด ซึ่งจะเร่งดำเนินการเพื่อให้เป็นรูปธรรมได้ในไตรมาส 1 ปี 2558
โดยจะเริ่มจากการทำสนามฟุตซอลให้กับโรงเรียนมัธยมในแต่ละจังหวัดทั่วประ เทศ พร้อมร่วมมือกับมหาวิทยาลัยสงขลานครินทร์ให้เป็นหน่วยงานที่เลือกพื้นที่ทำสนามฟุตซอลให้กับโรงเรียน
ทั้งนี้กระทรวงเกษตรฯ จะแต่งตั้งคณะกรรมการจัดการแปรรูปยาง เพื่อดูแลการแก้ไขปัญหาสินค้ายางพาราอย่างเป็นระบบครบวงจร และจะดำเนินการแปรรูปยางพาราในสต๊อกรัฐ 50,000 ตัน เบื้องต้นจะขออนุมัติงบประมาณ 6,500 ล้านบาท อายุโครงการ 1 ปี เริ่มจาก ต.ค.57-ก.ย.58 โดยตั้งเป้าหมายว่า จะช่วยการจัดการยางพาราในสต๊อกรัฐให้มีศักยภาพและมีเสถียรภาพในระยะยาว

MThai News

