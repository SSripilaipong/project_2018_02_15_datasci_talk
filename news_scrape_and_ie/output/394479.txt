กรมศุลกากรร้อง! ขอแรง คสช. ปราบทหาร ข้าราชการ กำนัน ผู้ใหญ่บ้าน เอื้อประโยชน์ผู้ประกอบการนำเข้าสินค้าเลี่ยงภาษี
นายสมชัย สัจจพงษ์ อธิบดีกรมศุลกากร เปิดเผยว่า ได้ขอให้คณะรักษาความสงบแห่งชาติ (คสช.) ช่วยเหลือในด้านของดำเนินการปราบทุจริตจากการนำเข้าสินค้าหลีกเลี่ยงภาษี




เนื่องจากที่ผ่านมาเมื่อตรวจสอบจากหลายกรณีพบว่า พบว่าพื้นที่ที่มีทหารดูแลและมีส่วนเกี่ยวข้องกับการขนสินเข้าไม่ถูกต้อง เช่น กรณีของที่อำเภออรัญประเทศ จังหวัดสระแก้ว ช่วงต้นเดือน ต.ค.ที่ผ่านมา พบว่ามีทหารไปยืนคุมสะพานที่ถูกสร้างขึ้น เพื่อให้ผู้ประกอบการขนสินค้าข้ามแดนโดยไม่ยอมเสียภาษี และขัดขวางการเข้าจับกุมของเจ้าหน้าที่กรมศุลกากร
รวมทั้งยังพบข้าราชการของกระทรวงมหาดไทย ทั้ง กำนัน ผู้ใหญ่บ้าน ที่มีส่วนกับขบวนการไม่ถูกต้อง โดยระดมประชาชนในพื้นที่มาขัดขวางการเข้าจับกุมสินค้าไม่ถูกต้อง
โดยปกติอำเภออรัญประเทศเก็บภาษีได้วันละ 100,000 บาท แต่เมื่อดำเนินการปราบทุจริตจริงจัง ช่วง 2-3 เดือนที่ผ่านมา สามารถเก็บภาษีได้วันละ 1 ล้านบาท ทำให้คนที่เคยได้ประโยชน์ไม่ถูกต้องไม่พอใจและใช้อิทธิพลรุมกินโต๊ะกรมศุลกากร ซึ่งทางกรมได้แจ้งให้ทหารระดับบนรับทราบแล้วว่า การปราบทุจริตทุกหน่วยงานต้องช่วยกัน เพราะกรมฯ ทำเพียงหน่วยงานเดียวไม่ได้

MThai News
