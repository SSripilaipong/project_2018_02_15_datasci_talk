ไทยยอมขาดทุนประมูลขายข้าวจีทูจีฟิลิปปินส์ เฉียด 100 ล้าน เพราะต้องการระบายข้าวออกจากสต๊อก
จากกรณีไทยชนะการประมูลขายข้าวขาว 25%หรือกว่า 300,000 ตัน แบบรัฐต่อรัฐ (จีทูจี) ให้กับรัฐบาลฟิลิปปินส์  เมื่อเดือน ก.ย.ที่ผ่านมา โดยไทยเสนอขายข้าวตันละ 475 เหรียญสหรัฐฯ

โดยวงการค้าข้าวได้ระบุว่าการขายข้าวครั้งนี้ รัฐบาลไทยขาดทุนประมาณตันละ 10 เหรียญสหรัฐฯ รวม 3 ล้านเหรียญ หรือเกือบ 100 ล้านบาท
เนื่องจากรัฐบาลฟิลิปปินส์กำหนดเงื่อนไขการชำระเงินเป็นแบบส่งมอบสินค้า ณ โกดังเก็บข้าวของฟิลิปปินส์ (DDU-Delivered Duty Unpaid) ซึ่งราคาที่ไทยเสนอขายได้รวมค่าใช้จ่ายทุกอย่างไว้หมดแล้ว
โดยรัฐบาลไทยกล่าวว่า ทราบถึงการขาดทุนแต่จำเป็นต้องขาย เพราะต้องการระบายข้าวออกจากสต๊อกที่มีปริมาณมาก อีกทั้งต้องการช่วยทำให้ราคาข้าวไทยปรับตัวสูงขึ้น
ส่วนผู้ส่งออกที่เป็นผู้ปรับปรุงคุณภาพข้าวและส่งออกให้ฟิลิปปินส์ที่ต้องรับภาระขาดทุนนั้น รัฐบาลจะชดเชยส่วนต่างด้วยการจ่ายข้าวในสต๊อก ซึ่งอยู่ระหว่างหาข้อสรุปสูตรการจ่ายชดเชย แต่รัฐบาลก็ยังเป็นฝ่ายสูญเสียเพราะต้องนำมูลค่าการขาดทุนมารวมกับปริมาณข้าวที่ต้องจ่ายชดเชยให้เอกชน

MThai News

