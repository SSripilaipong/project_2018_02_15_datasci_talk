กระทรวงพาณิชย์มั่นใจ ส่งออกไทยปีหน้าขยายตัวร้อยละ 4 ขณะที่การส่งออกเครื่องนุ่งห่มเติบโตร้อยละ 3 ใกล้เคียงปีนี้
นางดวงกมล เจียมบุตร รองอธิบดีกรมส่งเสริมการค้าระหว่างประเทศ เป็นประธานเปิดงานแสดงสินค้า เสื้อผ้าส่งออกแฟร์ ครั้งที่ 32 ณ ศูนย์แสดงสินค้า กรมส่งเสริมการค้าระหว่างประเทศ ถนนรัชดาภิเษก

โดยกล่าวว่าจากการประชุมทูตพาณิชย์สัปดาห์ที่ผ่านมา ได้ประเมินสถานการณ์การส่งออกในภาพรวมปีหน้า หากไม่เลวร้ายถึงขั้นมีสงคราม ประกอบกับเศรษฐกิจสหรัฐ ญี่ปุ่น สหภาพยุโรปกลับมาฟื้นตัวได้ จะทำให้ภาพรวมการส่งออกของไทย เติบโตได้ไม่ต่ำกว่าร้อยละ 4 ขณะที่การส่งออกเครื่องนุ่งห่มไทย ในปีหน้าคาดว่าจะเติบโตใกล้เคียงกับปีนี้ ที่คาดว่าจะขยายตัวได้ร้อยละ 3
โดยการจัดงานแสดงสินค้า “เสื้อผ้าส่งออกแฟร์” ระหว่างวันที่ 24 ตุลาคม – 2 พฤศจิกายน คาดว่าจะมีเงินสะพัด 40-50 ล้านบาท จะช่วยกระตุ้นเศรษฐกิจภายในประเทศ และเป็นโอกาสให้คนไทยได้ใช้สินค้าคุณภาพสูง ซึ่งเป็นสินค้าส่งออกที่ได้รับการยอมรับจากลูกค้าต่างประเทศด้วยราคาถูกกว่าท้องตลาด

MThai News
