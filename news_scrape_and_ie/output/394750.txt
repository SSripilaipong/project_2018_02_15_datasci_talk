ธ.ก.ส. เผย ล่าสุดจ่ายเงินโครงการช่วยเหลือเกษตรกรชาวนา ไร่ละ 1,000 บาท แล้ว 33,859 ราย วงเงิน 418 ล้านบาท ย้ำทุกขั้นตอนโปร่งใสตามนโยบายนายกฯ
นายสมศักดิ์ กังธีระวัฒน์ รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยผ่านรายการ ไอ.เอ็น.เอ็น.โฟกัสเศรษฐกิจ ว่า โครงการให้ความช่วยเหลือของทางรัฐบาลในอัตราไร่ละ 1,000 บาท ในวงเงินไม่เกิน 15 ไร่ หรือคิดเป็นเงิน 15,000 บาท ให้กับเกษตรกรผู้ทำนา ล่าสุดเป็นไปด้วยความเรียบร้อย



โดยขณะนี้จ่ายเงินไปแล้ว 33,859 ราย วงเงิน 418 ล้านบาท ส่วนเรื่องการเปิดรับลงทะเบียนยังคงดำเนินการอย่างต่อเนื่อง ซึ่งจะหมดเขตในวันที่ 15 พฤศจิกายน 2557 ทั้งนี้ ในช่วงแรกอาจมีเกษตรกรขอรับสิทธิ์ไม่มากนัก แต่เชื่อว่าหลังจากนี้จะมีจำนวนมากขึ้น และทาง ธ.ก.ส. ได้เตรียมงบประมาณเพื่อจ่ายให้กับชาวนา โดยสามารถจ่ายได้ถึงวันละ 3,000-4,000 ล้านบาท
นายสมศักดิ์ กล่าวต่อว่า การดำเนินการโครงการดังกล่าวทาง ธ.ก.ส. ขอย้ำว่าดำเนินการด้วยความรวดเร็ว ถูกต้อง โปร่งใส ทุกขั้นตอนสามารถตรวจสอบได้ ตามนโยบายของนายกรัฐมนตรีและรัฐมนตรีว่าการกระทรวงการคลัง พร้อมทั้งขอฝากถึงเกษตรกรชาวนาด้วยว่า หลังจากที่ลงทะเบียนแล้วให้ดำเนินการติดต่อ ธ.ก.ส. ในสาขาของพื้นที่ เพื่อทำเอกสารขอรับสิทธิ์ในโครงการดังกล่าว

MThai News
เริ่มแล้ววันนี้! จ่ายเงินชาวนาไร่ละ 1,000
