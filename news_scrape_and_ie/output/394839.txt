ทูตเกาหลีเหนือ เข้าพบ รัฐมนตรีอุตสาหกรรม หลังเข้ารับตำแหน่งใหม่ พร้อมหารือโอกาสทางธุรกิจการค้า 2 ประเทศ
นายจักรมณฑ์ ผาสุกวนิช รัฐมนตรีว่าการกระทรวงอุตสาหกรรม เปิดเผยภายหลัง  นายมุน ซง โม  เอกอัครราชฑูตสาธารณรัฐประชาธิปไตยประชาชนเกาหลี หรือ เกาหลีเหนือ ประจำประเทศไทยเข้าพบ




โดยกล่าวว่าในวันนี้เป็นการเข้าพบเพื่อแนะนำตัวหลังเข้ารับตำแหน่งใหม่ พร้อมได้มีการพูดคุยถึงโอกาสทางเศรษฐกิจ โดยอุตสาหกรรมของเกาหลีเหนือที่แข็งแกร่ง ได้แก่ อุตสาหกรรมเหล็ก และเครื่องจักรพื้นฐาน แต่ทั้งนี้การค้าขายระหว่าง 2 ประเทศยังมีมูลค่าที่น้อยอยู่ประมาณ 62 ล้านเหรียญสหรัฐฯ หรือประมาณ 1,900 ล้านบาท
ซึ่งส่วนใหญ่เป็นการส่งออกและนำเข้าระหว่างเอกชน เนื่องจากการค้าขายระหว่างรัฐกับรัฐ ไม่สามารถดำเนินการได้ เพราะติดในเรื่องมาตรการคว่ำบาตรทางการค้าตามมติสมาชิกของสหประชาชาติ (UN)
นอกจากนี้ นายจักรมณฑ์ กล่าวถึงความคืบหน้าผลการหารือกับคณะกรรมการกฤษฎีกา หลังกระทรวงฯ ได้เสนอร่าง พ.ร.บ.เขตเศรษฐกิจ ปี 2548 ที่ร่างโดยการนิคมอุตสาหกรรมแห่งประเทศไทย (กนอ.) ในการจัดตั้งเขตเศรษฐกิจพิเศษ
โดยคณะกรรมการกฤษฎีกามีความเห็นว่าไม่จำเป็นต้องใช้ร่าง พ.ร.บ.ดังกล่าว เนื่องจากสามารถใช้กฎหมายของคณะกรรมการส่งเสริมการลงทุน BOI หรือ ระเบียบสำนักนายกรัฐมนตรี รวมทั้งกฎหมายในกระทรวงอื่น ๆ ที่เกี่ยวข้อง ในการส่งเสริมเขตเศรษฐกิจพิเศษได้ ซึ่งคาดว่าในปีนี้จะสามารถนำร่องเขตเศรษฐกิจได้ 5 พื้นที่ ได้แก่ ตาก มุกดาหาร สระแก้ว ตราด และสงขลา และในปี 2558 อีกจำนวน 7 พื้นที่

MThai News
