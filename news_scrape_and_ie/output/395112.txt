ตลาดหลักทรัพย์แห่งประเทศไทย มั่นใจ เฟดยกเลิก QE  ไม่กระทบ ดัชนีตลาดหุ้น  เชื่อ  กนง.  คง ดอกเบี้ย ถึงสิ้นปี 57 มั่นใจ โรดโชว์สหรัฐฯ  สร้างเชื่อมั่น พร้อมระบุ กำไรบจ. ปีนี้ยังโต
นางเกศรา มัญชุศรี กรรมการและผู้จัดการ ตลาดหลักทรัพย์แห่งประเทศไทย (ตลท.)  เปิดเผยถึงการประชุมของ ธนาคารกลางสหรัฐ  หรือ  เฟด  ในวันอังคารและวันพุธนี้ว่า มั่นใจการพิจารณายกเลิก มาตรการผ่อนคลายเชิงปริมาณทางการเงิน หรือ QE  ของสหรัฐ

ไม่ว่าจะออกมาอย่างไร จะไม่กระทบกับ ตลาดหุ้นไทย  เพราะได้รับรู้ถึงปัจจัยดังกล่าว และได้มีการวางแผนรับมือกับการปรับขึ้นอัตรดอกเบี้ยของสหรัฐไว้แล้ว โดยไม่ต้องมีการจับตากรณีใดเป็นพิเศษ
ในขณะที่อัตราดอกเบี้ยนโยบายของไทย เชื่อว่าทาง คณะกรรมการนโยบายการเงิน หรือ กนง.  จะคงอัตราดอกเบี้ยไว้ที่ร้อยละ 2 จนถึงสิ้นปี โดยไม่ขอคาดการณ์ดัชนีตลาดหุ้นไทยในปีนี้และปีหน้า ว่าจะปรับตัวสูงขึ้นถึงระดับที่หลายหน่วยงานประเมินไว้หรือไม่
โดยนางเกศรา มัญชุศรี เปิดเผยเพิ่มเติมถึงความพร้อมของบริษัทจดทะเบียนไทยที่จะเดินทางไปโรดโชว์ พบ ผู้ลงทุนสถาบัน ในสหรัฐอเมริกา วันที่ 27-30 ตุลาคมนี้ ว่า คณะได้เดินทางไปแล้ว

ซึ่งความพร้อมของบริษัทจดทะเบียนไทยที่ร่วมเดินทาง ถือว่ามีความมั่นใจเต็มที่ ที่จะเรียกความเชื่อมั่นของนักลงทุนต่างประเทศให้กลับคืนมาโดยเร็ว ซึ่งผู้ลงทุนจะได้ข้อมูลระยะยาว
สร้างความเชื่อมั่น จากความแข็งแกร่งของภาคเอกชนและศักยภาพในการขยายธุรกิจตามการเติบโตของเศรษฐกิจประเทศ ซึ่ง ผลประกอบการของบริษัทจดทะเบียนไทย ในปีนี้ เชื่อจะขยายตัวได้ร้อยละ 10
ต่ำกว่าที่ได้คาดการณ์ไว้เดิมที่ร้อยละ15 แต่ยังถือว่าเป็นข้อมูลที่ดี เพราะผลประกอบการขยายตัวสูงกว่า จีดีพี ของประเทศ ซึ่งคาดว่าจีดีพีในปีหน้าจะขยายตัวที่ร้อยละ 4.8

MThai News
