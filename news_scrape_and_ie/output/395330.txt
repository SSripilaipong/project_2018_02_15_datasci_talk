กองสลาก เตรียมจัดตั้ง กองทุน รับซื้อสลากเลข ตัดปัญหาผู้ค้าสลากอ้างขายเกินราคาเพราะ ต้องบวกต้นทุนจากเลขที่ขายไม่ออก พร้อมเสนอ สนช. ในปีหน้า
นายสมชัย สัจจพงษ์ ในฐานะอธิบดีกรมศุลกากร ประธานคณะกรรมการสลากกินแบ่งรัฐบาลเตรียมจัดตั้งกองทุนเพื่อรับซื้อสลาก ที่เป็นสลากเลขไม่สวย โดยกล่าวว่า เป็นอีกหนึ่งแนวทางของสำนักงานสลากฯ ที่ต้องการแก้ปัญหาการขายสลากเกินราคา




โดยจะกำหนดไว้ในการแก้ไข พ.ร.บ.สลาก พ.ศ.2517 เนื่องจากที่ผ่านมาผู้ค้าสลากมักอ้างว่าสาเหตุที่ต้องขายสลากเกินราคา เพื่อมาชดเชยสลากเลขไม่สวย เช่น เลข 00 หรือเลขที่ออกรางวัลไปแล้ว
ซึ่งการตั้งกองทุนถือเป็นอีกหนึ่งแนวทาง ที่มีการเสนอมานานแล้ว แต่ยังไม่ได้ดำเนินการให้เกิดผลในทางปฏิบัติ โดยวันที่ 30 ต.ค.นี้ สำนักงานสลากจะระดมความคิดเห็น จากภาคส่วนต่างๆ ในการแก้ไข พ.ร.บ.สลากฯ พ.ศ.2517 เพื่อแก้ไขปัญหาการขายสลากเกินราคา ก่อนเสนอให้รัฐบาลพิจารณาต่อไป
ทั้งนี้การจัดตั้งกองทุนเพื่อรับซื้อสลากที่เลขไม่สวยจะช่วย ลดปัญหาการขายราคาสลากเกินราคาได้ เพราะช่วยให้ผู้ค้ารายย่อยไม่ต้องนำสลากไปส่งให้รายใหญ่เพราะไม่อยากแบกต้นทุนสลากเลขไม่สวย ช่วยลดอำนาจต่อรองผู้ค้ารายใหญ่ที่อ้างเรื่องต้องขายสลากแพงเพราะต้องแบกเลขไม่สวยไว้เอง
สำหรับระยะเวลาการแก้ไขกฎหมาย พ.ร.บ.สำนักงานสลากฯ พ.ศ.2517 เบื้องต้นหากได้ข้อสรุปจากการหารือแล้ว จะนำข้อเสนอมาตรวจสอบจากคณะกรรมการกฎหมายของสำนักงานสลากฯได้ในเดือนพ.ย. และเข้าสู่การพิจารณาจากคณะกรรมการสลากฯ (บอร์ดสลากฯ) เดือน ธ.ค.2557 และจะเสนอให้นายสมหมาย ภาษี รมว.คลัง ได้ในต้นปี 2558 และให้ครม. เห็นชอบ ในเดือน มี.ค.2558

MThai News
