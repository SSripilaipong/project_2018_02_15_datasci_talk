กระทรวงเกษตรและสหกรณ์ เตรียม เปิดรับแจ้งเกษตรกรเข้าร่วมโครงการรับเงินช่วยเหลือยางพารา 1 พันบาท/ไร่ ไม่เกิน 15 ไร่ ตาม มาตรการแก้ไขปัญหายางพาราทั้งในระยะสั้นและระยะยาว  1 พ.ย นี้
นายปีติพงศ์ พึ่งบุญ ณ อยุธยา รัฐมนตรีว่าการกระทรวงเกษตรและสหกรณ์ เปิดเผยว่า ตามที่คณะรัฐมนตรีมีมติเมื่อ 21 ตุลาคม 2557 เห็นชอบมาตรการแก้ไขปัญหายางพาราทั้งในระยะสั้นและระยะยาว ในโครงการชดเชยรายได้แก่เกษตรกรชาวสวนยาง ในอัตราไร่ละ 1,000 บาท ครัวเรือนละไม่เกิน 15 ไร่ เป้าหมาย 850,000 ครัวเรือน



โดยมีพื้นที่สวนยางเปิดกรีดที่ตั้งอยู่ในพื้นที่ที่มีเอกสิทธิ รวมทั้งเอกสารสิทธิทั้งสิ้น 46 รายการ ตามหนังสือของกรมป่าไม้ ที่ ทส 1602.5/5527 ลงวันที่ 30 มีนาคม 2555 ซึ่งพื้นที่สวนยางเปิดกรีดที่อยู่ในข่ายจะได้รับความช่วยเหลือประมาณ 8.2 ล้านไร่ จะใชระยะเวลาดำเนินการ 6 เดือน วงเงินรวม 8,453.99 ล้านบาท
ซึ่งจะแบ่งเป็นวงเงินจ่ายชดเชยเกษตรกร 8,200 ล้านบาท โดยใช้เงินทุนของ ธ.ก.ส. คิดต้นทุนในอัตรา FDR+1 (ฝากประจำ) และให้ ธ.ก.ส. จัดสรรงบประมาณจากรัฐบาลเพื่อชำระคืนเงินต้นจากการดำเนินงานตามโครงการ และค่าชดเชยดอกเบี้ย ธ.ก.ส. และค่าบริหารจัดการของหน่วยงานที่รับผิดชอบจำนวน 253.99 ล้านบาท วงเงินใช้จ่ายปีแรก จำนวน 253.99 ล้านบาท



สำหรับขั้นตอนการดำเนินงานหลัง ครม.มีมติ กระทรวงเกษตรฯ โดยกรมส่งเสริมการเกษตรได้เตรียมแผนการดำเนินการให้โครงการดังกล่าวให้เกิดความรวดเร็ว ถูกต้องและโปร่งใส เพื่อให้เงินช่วยเหลือดังกล่าวถึงมือเกษตรกร ซึ่งประกอบด้วย
1. จะเปิดรับแจ้งให้เกษตรกรเข้าร่วมโครงการตั้งแต่  1 พ.ย. – 15 ธ.ค. 57  โดยเกษตรกรที่มีสิทธิ์เข้าร่วมโครงการได้นั้นต้องเป็นเกษตรกรผู้ปลูกยางพาราที่ขึ้นทะเบียนกับกรมส่งเสริมการเกษตร
2. การตรวจสอบรับรองสิทธิ์เกษตรกร โดยมีคณะทำงานตรวจสอบสิทธิ์ฯ ระดับตำบล / คณะกรรมการบริหารโครงการฯ ระดับอำเภอ ตั้งแต่ 10 พ.ย. – 31 มี.ค. 58 ทั้งเกษตรกรผู้ปลูกยางพาราเกษตรกรรายเดิมและเกษตรกรรายใหม่ที่ยังไม่ผ่านการตรวจสอบพื้นที่เปิดกรีด ส่วนกรณีเกษตรกรผู้ปลูกยางพาราที่ยังไม่ได้ขึ้นทะเบียน ขอให้กรมส่งเสริมการเกษตรรับขึ้นทะเบียน โดยให้ปฏิบัติตามหลักเกณฑ์การรับเกษตรกรเข้าร่วมโครงการชดเชยรายได้แก่เกษตรกรทุกประการ
3. การจ่ายเงินให้แก่เกษตรกรผ่านบัญชีธนาคารเพื่อการเกษตรและสหกรณ์ (ธ.ก.ส.) ตามผลการตรวจรับรองของคณะกรรมการบริหารโครงการ ฯ ระดับอำเภอ ทั้งนี้ คาดว่าจะสามารถจ่ายเงินเข้าบัญชีเกษตรกรได้ภายในกลางเดือนพฤศจิกายน

MThai News
