รัฐมนตรีว่าการกระทรวงคมนาคม เผย รถเมล์ NGV ใหม่ลอตแรก 489 คัน จะทยอยส่งมอบภายในมกราคม 58 เดินหน้ารถเมล์ฟรี
พล.อ.อ.ประจิน จั่นตอง รัฐมนตรีว่าการกระทรวงคมนาคม เปิดเผยภายหลังประชุมหารือร่วมกับกลุ่มสหภาพแรงงานรัฐวิสาหกิจองค์การขนส่งมวลชนกรุงเทพ (สร.ขสมก.) ยืนยันว่า สำหรับรถเมล์ NGV ลอตแรกจำนวน 489 คัน จะเร่งรัดให้มีการทยอยส่งมอบภายในเดือนมกราคม 2558


ซึ่งการประกาศร่างเอกสารประกวดราคาจัดซื้อจัดจ้าง TOR ฉบับที่ 13 ที่ได้มีการลงประกาศเมื่อวันที่ 18 ตุลาคม ที่ผ่านมา ได้รับความเห็นชอบจากคณะกรรมการตรวจสอบการใช้งบประมาณภาครัฐเรียบร้อยแล้ว ซึ่งขณะนี้รอเอกชนเข้ามายื่นเอกสารประกวดราคา
คาดว่าภายในเดือนพฤศจิกายนนี้ จะมีการเซ็นสัญญาจัดซื้อจัดจ้างได้ ทั้งนี้ การเร่งรัดโครงการดังกล่าวมีความจำเป็น เนื่องจากประชาชนรอใช้บริการรวมถึงรถเก่ามีจำนวนมากขึ้นเรื่อยๆ
ทั้งนี้การจัดซื้อจัดจ้างหากติดปัญหาขัดข้องในส่วนใดก็จะเร่งแก้ปัญหา และเรื่องของการตรวจสอบด้านความโปร่งใสของโครงการนั้น เป็นหน้าที่ของคณะกรรมการ ขสมก. ที่จะต้องเข้ามาดำเนินการ
นอกจากนี้ ในส่วนของรถเมล์ฟรีทั้งหมด จะยังคงให้บริการประชาชนต่อไปตามระยะเวลาที่เหมาะสม โดยให้เน้นถึงความปลอดภัย

MThai News
