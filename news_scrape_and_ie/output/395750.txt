โตโยต้า มอเตอร์ ประเทศไทย ระบุยอดขายรถยนต์ 9 เดือนแรกลดลง 37.3%
นายวุฒิกร สุริยะฉันทนานนท์ ผู้ช่วยกรรมการผู้จัดการใหญ่อาวุโส บริษัท โตโยต้า มอเตอร์ ประเทศไทย จำกัด บอกถึงยอดขายรถยนต์ประจำเดือนกันยายน 2557 ว่า มีปริมาณการขาย 69,137 คัน ลดลง 27.2% เมื่อเทียบกับช่วงเดียวกันของปีที่ผ่านมา

โดยแบ่งเป็นตลาดรถยนต์นั่งมีอัตราการเติบโตลดลง 35.9% และตลาดรถยนต์เพื่อการพาณิชย์มีอัตราการเติบโตลดลง 18.5% เนื่องจากผู้ประกอบการชะลอการลงทุน รวมถึงการใช้จ่ายภาคครัวเรือนที่ลดลง และความเข้มงวดของสถาบันทางการเงินในช่วงที่ผ่านมา
ขณะที่ตลาดรถยนต์สะสม 9 เดือนแรกของปี 2557 มีปริมาณการขาย 648,410 คัน ลดลง 37.3% เมื่อเทียบกับช่วงเดียวกันปีก่อน โดยแบ่งเป็นตลาดรถยนต์นั่งมีอัตราการเติบโตลดลง 45.0% ตลาดรถยนต์เพื่อการพาณิชย์มีอัตราการเติบโตลดลง 30.1% ซึ่งอัตราการเติบโตของยอดขายสะสมส่งสัญญาณชะลอตัวต่อเนื่อง เป็นผลมาจากตลาดที่กำลังปรับสู่สมดุลหลังสิ้นสุดโครงการรถยนต์คันแรก และการชะลอตัวของภาวะเศรษฐกิจในช่วงต้นปี
ทั้งนี้จากสถิติการขายรถยนต์ ไตรมาสสุดท้ายจะเป็นช่วงที่มียอดขายสูงสุด ประกอบกับกิจกรรมส่งเสริมการขายและการแนะนำรถยนต์รุ่นใหม่ๆ รวมถึงเสถียรภาพทางการเมืองที่มีแนวโน้มดีขึ้น ทั้งจากการจัดตั้งรัฐบาล การเริ่มต้นปีงบประมาณใหม่ และมาตรการเร่งใช้จ่ายของภาครัฐ จะส่งผลทางจิตวิทยาในเชิงบวกต่อประชาชนและนักลงทุน
แต่จากตัวเลขดัชนีความเชื่อมั่นของผู้บริโภคในเดือนกันยายนที่ปรับตัวลง จากสภาวะเศรษฐกิจโดยรวมในประเทศที่มีสัญญาณชะลอตัว อันเป็นผลมาจากราคาพืชผลการเกษตรยังคงทรงตัวในระดับต่ำ รวมถึงการส่งออกและการท่องเที่ยวที่ต้องใช้ระยะเวลาในฟื้นตัว จึงส่งผลให้แนวโน้มตลาดรถยนต์ในเดือนตุลาคมนี้ยังอยู่ในสภาวะทรงตัว



MThai News
ขอบคุณข้อมูลจาก money channel
