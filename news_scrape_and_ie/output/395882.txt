ประธานเครือข่ายสหกรณ์แท็กซี่ ยื่นเสนอแนวทางปรับค่าโดยสาร 4 ข้อ พร้อมยืนยันค่าโดยสารต้องขึ้นที่ 20% ถึงจะสะท้อนต้นทุน คาด 15 วันชัดเจน
นายวิฑูรย์ แนวพานิช ประธานเครือข่ายสหกรณ์แท็กซี่ในเขตกรุงเทพมหานคร เปิดเผยว่า จากกรณีที่ พล.อ.อ.ประจิน จั่นตอง รัฐมนตรีว่าการกระทรวงคมนาคม รวมถึงกรมการขนส่งทางบก มีแนวทางปรับอัตราค่าโดยสารแท็กซี่มิเตอร์ 8-13%นั้น


โดยทางเครือข่ายสหกรณ์แท็กซี่ฯ ได้มีการหารือร่วมกันและมีความเห็นตรงกันว่า รายละเอียดดังกล่าวไม่ครอบคลุมในเรื่องของการแก้ไขปัญหา และเป็นการสร้างความยุ่งยากในการปรับขึ้นค่าโดยสาร
ซึ่ง เครือข่ายสหกรณ์แท็กซี่ฯ มองว่าอัตราดังกล่าวไม่สะท้อนต้นทุนที่แท้จริง  โดยเรียกร้องให้มีการทบทวนและ ปรับอัตราค่าโดยสารที่ 20%  ซึ่งไม่สามารถลดหย่อนลงได้อีกแล้ว
นอกจากนี้ ต้องการให้กระทรวงคมนาคมดำเนินการตามข้อเรียกร้อง 4 ข้อ คือ
1.ควรมีการปรับขึ้นค่าโดยสารเป็นครั้งเดียว
2.เร่งรัดให้มีการประกาศอัตราค่าโดยสารใหม่ว่าจะขึ้นเท่าไหร่
3.จะต้องมีการปรับค่าโดยสารมากกว่า 13% และ
4.ขอให้มีมาตรการปราบปรามรถป้ายดำที่เข้ามาประกอบการเป็นแท็กซี่อยู่ในขณะนี้อย่างจริงจัง



อย่างไรก็ตาม เครือข่ายสหกรณ์แท็กซี่ฯ คาดว่าภายใน 15 วัน หรือกลางเดือนพฤศจิกายนนี้ ซึ่งน่าจะได้ข้อสรุปที่ชัดเจนของกรมการขนส่งทางบกและกระทรวงคมนาคมว่า อัตราค่าโดยสารจะเป็นเท่าใดบ้าง
ทั้งนี้ หากไม่มีความชัดเจนตามที่เครือข่ายสหกรณ์แท็กซี่ฯ ร้องขอ จะมีการเรียกประชุมเครือข่ายฯ อย่างเร่งด่วน เพื่อหามาตรการในลำดับต่อไป

MThai News

ขนส่งจ่อขึ้นค่าราคาแท็กซี่ ธ.ค.นี้
