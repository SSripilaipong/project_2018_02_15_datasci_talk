ปลัดกระทรวงแรงงาน ชี้ โครงการเมกะโปรเจกต์ ช่วยสร้างงานกว่า 100,000 คน แนะนายจ้างรีบพาแรงงานต่างด้าวจดทะเบียนก่อนหมดเขต 31 ต.ค. นี้
นายนคร ศิลปอาชา ปลัดกระทรวงแรงงาน เปิดเผยว่า โครงการเมกกะโปรเจกต์ของรัฐบาล ทั้งแผนยุทธศาสตร์ระบบคมนาคม 8 ปี วงเงินลงทุน 3 ล้านล้านบาท โครงการก่อสร้างรถไฟรางคู่ โครงการจัดซื้อรถเมล์ NGV ใหม่ จำนวน 3,183 คัน
โครงการก่อสร้างมอเตอร์เวย์ แผนการก่อสร้างสนามบินสุวรรณภูมิ เฟส 2 นั้น เชื่อว่าจะช่วยสร้างงานให้กับแรงงานได้กว่า 100,000 คน ทั้งนี้ ปัจจุบันแรงงานในแต่ละด้านยังขาดแคลน จึงอยากให้นักเรียนหันมาเรียนต่อด้านอาชีวะศึกษา เพื่อที่หลังเรียนจบจะได้มีงานทำในทันที

นอกจากนี้ รัฐมนตรีว่าการกระทรวงแรงงาน ได้ให้นโยบายทั้งเรื่องการดำเนินงานด้วยความโปร่งใส มีธรรมาภิบาล การเร่งรัดจัดระเบียบแรงงาน ซึ่งการเปิดจดทะเบียนแรงงานต่างด้าวจะสิ้นสุดลงในวันที่ 31 ตุลาคม โดยยอดล่าสุดอยู่ที่ 1,500,000 คน
ดังนั้น นายจ้างที่ยังไม่ได้พาแรงงานต่างด้าวไปลงทะเบียน ต้องเร่งดำเนินการก่อนที่จะหมดเขต นายนคร กล่าวอีกว่า สำหรับผู้ประกอบการแนะนำให้มีการนำระบบเทคโนโลยีมาใช้และจ้างแรงงานในประเทศไทย
