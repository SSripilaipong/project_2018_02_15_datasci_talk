รมว.คมนาคม  ระบุยังไม่รู้สาเหตุ รถไฟชนเก๋ง  ชงติดสัญญาณเตือนด้วยระบบเซ็นเซอร์ 584 จุดเสี่ยง ขณะสั่งอธิบดีทางหลวงลงพื้นที่ ประสานท้องถิ่น
พล.อ.อ.ประจิน จั่นตอง  รัฐมนตรีว่าการกระทรวงคมนาคม กล่าวถึง อุบัติเหตุขบวนรถไฟธรรมดา 261 กรุงเทพฯ- หัวหิน ชนรถยนต์มีผู้เสียชีวิต 2 รายว่า ทางกระทรวงคมนาคมยังไม่รู้สาเหตุที่แท้จริง แต่ได้มีการติดตามสถานการณ์อย่างใกล้ชิด


ส่วนมาตรการในการแก้ไขเบื้องต้น ได้หารือกับทางการรถไฟแห่งประเทศไทย ทำให้รู้ว่าพื้นที่ดังกล่าวเป็นพื้นที่ของกรมทางหลวงชนบท จึงต้องมีการประสานงานกันอีกครั้ง แต่ในเบื้องต้น ทางการรถไฟฯ ได้เสนอแนวทางการสร้างแผงกั้น บริเวณที่ประชาชนใช้เป็นทางลัดผ่าน หรือทางที่ไม่อนุญาตให้ผ่าน
อย่างไรก็ตาม เมื่อพิจารณาแล้วพบว่าไม่เหมาะสม จึงได้เสนอแนวทางในการสร้างสัญลักษณ์ หรือสัญญาณเพื่อเตือนด้วยระบบเซ็นเซอร์ในจุดที่มีความเสี่ยงทั้ง 584 จุด และได้มอบหมายให้นายชาติชาย ทิพย์สุนาวี อธิบดีกรมทางหลวงชนบท รักษาราชการการรองปลัดกระทรวงคมนาคม เป็นประธานในการดำเนินการร่วมกับหน่วยงานที่เกี่ยวข้อง ลงสำรวจพื้นที่ และเร่งสรุปข้อมูล เพื่อประสานงานหน่วยงานท้องถิ่นในการดำเนินการต่อไป





MThai News

