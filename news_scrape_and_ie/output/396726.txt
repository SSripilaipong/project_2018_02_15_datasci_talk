บอร์ดออมสิน มีมติเลือก ‘ ชาติชาย พยุหนาวีชัย ‘ เป็น ผอ.ออมสิน คนที่ 16 เผยวิสัยทัศน์โดดเด่น รู้เรื่องธนาคารอย่างดี
นายสมชัย สัจจพงษ์ อธิบดีกรมศุลกากร ในฐานะประธานคณะกรรมการ หรือบอร์ดธนาคารออมสิน  เปิดเผยว่า ที่ประชุมคณะกรรมการธนาคาร มีมติเลือก นายชาติชาย พยุหนาวีชัย รองกรรมการผู้จัดการ จากธนาคารกสิกรไทย
เป็นผู้อำนวยการธนาคารออมสินคนใหม่ เป็นคนที่ 16 ตามที่คณะกรรมการสรรหาเสนอ โดยนายชาติชายมีภาวะความเป็นผู้นำสูง มีวิสัยทัศน์โดดเด่น นำเสนอได้ตรงกับพันธกิจของธนาคาร
โดยนายชาติชาย ปัจจุบันดำรงตำแหน่งรองกรรมการผู้จัดการ ธนาคารกสิกรไทย เริ่มต้นการทำงานที่ฝ่ายพัฒนาธุรกิจ ธนาคารกสิกรไทย ในปี 2526
และเติบโตขึ้นมาเป็นผู้อำนวยการฝ่ายสินเชื่อพาณิชยกรรม และก่อสร้าง ต้องวิเคราะห์ฐานะการเงินของลูกค้าในกลุ่มธุรกิจอสังหาริมทรัพย์ทำให้เขามีความเชี่ยวชาญในธุรกิจนี้เป็นพิเศษ
หลังจากนั้นเขาได้รับการแต่งตั้งให้เป็นผู้อำนวยการฝ่ายอาวุโสฝ่ายสินเชื่อผู้บริโภคในปี 2545 ดูแลสายงานสินเชื่อรายย่อยของธนาคารกสิกรไทยแทบทั้งหมด
เน้นหนักที่สินเชื่อบ้านเนื่องจากมีความเชี่ยวชาญ และสายสัมพันธ์กับผู้ประกอบการ และเริ่มรุกธุรกิจบัตรเครดิต และสินเชื่อบุคคล เขายังได้รับมอบหมายให้เข้ามาดูแลธุรกิจดังกล่าวเพิ่มเติม
ทั้งนี้นายชาติชายยังได้รับเลือกให้เป็นเลขาธิการสมาคมสินเชื่อที่อยู่อาศัย เป็น ที่ปรึกษาสมาคมอาคารชุดไทย  และยังเป็น กรรมการ บริษัท ลีสซิ่งกสิกรไทย จำกัด อีกด้วย
แต่หลังจากนี้บทบาทหน้าที่ใหม่ของชาติชายคือการทำหน้าที่สนองนโยบายรัฐ และทำให้ธนาคารออมสินเป็นธนาคารเพื่อรากหญ้าที่มีความแข็งแกร่งให้ได้ตามวิสัยทัศน์ที่ได้ให้ไว้กับ คณะกรรมการสรรหา ก่อนหน้านี้

MThai News
