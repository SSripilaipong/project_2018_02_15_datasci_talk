ตลท. เล็งออก เกณฑ์สกัดหุ้นเก็งกำไร  คาดประกาศใช้ปีนี้ พร้อมระบุวอลุ่มปีหน้าแตะ 50,000 ล้าน คาด ไอพีโอ ปี 58-59 เพิ่ม มาร์เก็ตแคป  200,000 ล้านบาท
นางเกศรา มัญชุศรี กรรมการ และผู้จัดการ ตลาดหลักทรัพย์แห่งประเทศไทย หรือ ตลท.  เปิดเผยว่า ตลท.คาดว่าจะสามารถออกมาตรการควบคุมหุ้นเก็งกำไรได้ในปีนี้ตามแผน
ซึ่งปัจจุบันอยู่ในระหว่างการหารือกับ สมาคมบริษัทหลักทรัพย์  โดยคาดว่าจะมีการเสนอต่อที่ประชุมคณะกรรมการตลท.ใน1-2 เดือนนี้ และจัดทำ Public Hearing ต่อไป

ทั้งนี้นางเกศรา เปิดเผยเพิ่มเติมว่า  มูลค่าการซื้อขายเฉลี่ยต่อวัน ของตลาดหลักทรัพย์ในปี 58 จะสามารถขึ้นไปอยู่ที่เฉลี่ยมากกว่า 50,000 ล้านบาทต่อวัน
ซึ่งใกล้เคียงกับจุดสูงสุดเดิมเมื่อปี 56 เนื่องภาวะตลาดที่ดีขึ้น และผลประกอบการของบริษัทจดทะเบียน มีแนวโน้มเติบโตอย่างต่อเนื่อง สอดคล้องกับนโยบายภาครัฐ สร้างความเชื่อมั่นให้นักลงทุน
โดย 10 เดือนที่ผ่านมาของปีนี้ มีมูลค่าการซื้อขายเฉลี่ยต่อวันที่ 4.2 หมื่นล้านบาท
ในขณะเดียวกันคาดว่าจะสามารถเพิ่ม มาร์เก็ตแคป ของตลาดหลักทรัพย์ในปี 2558-2559 ได้มากกว่า 2 แสนล้านบาทต่อปี จากการที่มีบริษัทต่าง ๆ เตรียมเข้าจดทะเบียนในตลาดหลักทรัพย์จำนวนมาก
ซึ่งเป็นไปตามภาวะตลาด ไอพีโอ ที่ดีต่อเนื่อง โดยผู้ประกอบการต้องการเงินทุนเพื่อไปขยายธุรกิจ ขณะที่นักลงทุนก็มองหาธุรกิจใหม่ๆ
เพื่อเป็นทางเลือกสำหรับการลงทุน โดยปีนี้พบว่ามีนักลงทุนหน้าใหม่เข้าเปิดบัญชีเพื่อลงทุนในหุ้นไอพีโอเพิ่มขึ้นหลายพันราย

MThai News
