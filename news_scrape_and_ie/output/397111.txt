ททท.เปิดเส้นทางท่องเที่ยวใหม่ 12 จังหวัดตามโครงการ “เมืองต้องห้าม…พลาด” ด้าน “กอบกาญจน์” หนุนงบพัฒนาท่องเที่ยว 12 จังหวัด สร้างห้องน้ำใหม่ ประสานหาป้ายบอกทาง ไฟส่องสว่าง
นายกลินท์ สารสิน ประธานกรรมการการท่องเที่ยวแห่งประเทศไทย และนายธวัชชัย อรัญญิก ผู้ว่าการการท่องเที่ยวแห่งประเทศไทย (ททท.) พร้อมด้วยอนันดา เอเวอร์ริ่งแฮม นักแสดงชื่อดัง ร่วมแถลงข่าวเปิดตัวโครงการ “เมืองต้องห้าม…พลาด”



โดยนายกลินท์เผยว่า ททท. ได้คัดเลือก 12 จังหวัดทางเลือกเพื่อขยายฐานท่องเที่ยวจากจังหวัดหลักที่มีจำนวนนักท่องเที่ยวเดินทางไปมาก เชื่อมโยงท่องเที่ยวไปยังจังหวัดทางเลือก คาดว่าโครงการนี้จะเป็นส่วนหนึ่งของการส่งเสริมการเดินทางของนักท่องเที่ยวไทยได้ตลอดปี 2558 ให้ได้ตามเป้าหมาย 148 ล้านคน/ครั้ง
สำหรับเมืองต้องห้าม…พลาด 12 แห่ง มาจากภาคเหนือ 3 จังหวัด ได้แก่ ลำปาง : เมืองที่ไม่หมุนตามกาลเวลา เพชรบูรณ์ : ภูดอกไม้สายหมอก และ น่าน : กระซิบรักเสมอดาว ทางภาคอีสาน 2 จังหวัด ได้แก่ บุรีรัมย์ : เมืองปราสาทสองยุค และเลย :เย็นสุด…สุขที่เลย ด้านภาคกลาง 2 จังหวัด ได้แก่ สมุทรสงคราม : เมืองสายน้ำสามเวลา และราชบุรี : ชุมชนคนอาร์ต ขณะที่ภาคตะวันออก 2 จังหวัด ได้แก่ ตราด : เมืองเกาะในฝัน และจันทบุรี : สวนสวรรค์ร้อยพันธุ์ผลไม้ และภาคใต้ 3 จังหวัด ได้แก่ ตรัง : ยุทธจักรความอร่อย ชุมพร : หาดทรายสวยสี่ร้อยลี้ และนครศรีธรรมราช : นครสองธรรม ทั้งนี้ “เมืองต้องห้าม…พลาด” เกิดจากแนวคิดหลักคือนำจุดเด่นของจังหวัดต่างๆ อีกหลายจังหวัดที่คนไทยยังไม่เคยรับรู้ หรือไม่เคยรู้ว่ามีอะไรที่น่าสนใจ โดยอาจถูกมองข้าม แต่แท้จริงเป็นเมืองที่มีศักยภาพ
โดยนางกอบกาญจน์ วัฒนวรางกูร รมว.การท่องเที่ยวและกีฬา เปิดเผยว่า ได้ให้นโยบายต่อที่ประชุมเชิงปฏิบัติการเพื่อจัดทำแผนพัฒนาการท่องเที่ยว “เมืองต้องห้าม…พลาด” ซึ่งจัดโดยกรมการท่องเที่ยว ว่า การท่องเที่ยวแห่งประเทศไทย (ททท.) ได้เริ่มเดินหน้าทำแผนการตลาดของปี 2558 เพื่อส่งเสริมให้คนเข้าไปท่องเที่ยวใน 12 จังหวัดตามโครงการ “เมืองต้องห้าม…พลาด” ซึ่งในแง่การตลาดไม่น่าเป็นห่วง แต่สิ่งที่ต้องห่วงมากกว่าคือ การพัฒนาทั้ง 12 เมืองให้รองรับนักท่องเที่ยวได้อย่างยั่งยืน มีคุณภาพ รักษาสิ่งดีๆให้อยู่ได้นาน สำหรับผลจากการประชุมเชิงปฏิบัติการครั้งนี้พบว่า มีข้อเสนอจาก “12 เมืองต้องห้าม…พลาด” ที่อยากให้กระทรวงฯเข้าไปช่วยพัฒนาส่วนใหญ่คือการพัฒนาสิ่งอำนวยความสะดวก ป้ายบอกทาง การสร้างห้องน้ำใหม่และอินเตอร์เน็ตความเร็วสูง รวมถึงไฟฟ้าส่องสว่างบนถนน


MThai News



