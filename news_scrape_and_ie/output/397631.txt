‘คาราบาวแดง ‘ เตรียมขาย  IPO  เข้า ตลาดหุ้น กลาง พ.ย. หวังระดมทุนใช้เงินกู้ มูลค่ากว่า 3.6 พันล้านบาท รับปีนี้ยอดขาย สะดุดการเมือง แต่ตลาดเพื่อนบ้านแกร่ง ตั้งเป้าเพิ่มสัดส่วน 50%
นายเสถียร เศรษฐสิทธิ์ ประธานเจ้าหน้าที่บริหาร บมจ.คาราบาวกรุ๊ป หรือ CBG  เปิดเผยว่า บริษัทคาดว่า จะ เสนอขายหุ้นสามัญแก่ประชาชนทั่วไปครั้งแรก  หรือ  IPO  จำนวนไม่เกิน 250 ล้านหุ้น
และจะเข้าจดทะเบียนซื้อขายใน ตลาดหลักทรัพย์แห่งประเทศไทย ได้ในช่วงกลางเดือนพฤศจิกายนนี้ เพื่อนำเงินที่ได้ไปใช้ชำระคืนเงินกู้จากสถาบันการเงินมูลค่ากว่า 3.6 พันล้านบาท ส่วนที่เหลือจะใช้เป็นเงินทุนหมุนเวียนและขยายธุรกิจในอนาคต

ทั้งนี้ ผลดำเนินงานล่าสุด ณ ไตรมาส 2 ปีนี้ บริษัทฯมีรายได้รวม 3,743.71 ล้านบาท กำไรสุทธิ 495 ล้านบาท อาจจะชะลอตัวลงเล็กน้อย เพราะได้รับผลกระทบจากปัญหาการเมืองในประเทศ
โดยในอนาคตคาราบาวแดงมีแผนเจาะตลาดเพื่อนบ้านมากขึ้น ทั้งพม่า เวียดนาม และลาว เพราะแบรนด์เป็นที่รู้จัก รวมถึงตัวของแอ๊ด คาราบาวด้วย
ซึ่งในปัจจุบันคาราบาวแดงเป็นอันดับ 1 ในกัมพูชา และยังเป็นที่รู้จักในตลาดอัฟกานิสถาน และเยเมนด้วย ดังนั้นบริษัทฯจึงมีแผนที่จะขยายสัดส่วนการขายในตลาดต่างประเทศเป็น 50%
สำหรับ ตลาดเครื่องดื่มชูกำลัง ในไทยมีมูลค่าสูงถึง 30,000 ล้านบาท ซึ่งคาราบาวแดงมีส่วนแบ่งทางการตลาดที่ 21.3% เป็นอันดับ 2 โดยอันดับ 1 คือ M-150 มีมาร์เก็ตแชร์ 40% ส่วนอันดับ 3 กระทิงแดงมาร์เก็ตแชร์ 10%

ติดตามข่าวสารตลาด IPO, หุ้นเข้าใหม่ คลิ๊กเลย>>>>>>>

MThai News

