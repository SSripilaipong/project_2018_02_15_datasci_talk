คมนาคม เตรียมเสนอของบประมาณ 50,530 ล้านบาท ก่อสร้างสะพานข้ามแม่น้ำเจ้าพระยา 10 แห่ง หวังแก้ปัญหารถติดเริ่มสร้างปี 2560
นายอาคม เติมพิทยาไพสิฐ รัฐมนตรีช่วยว่าการกระทรวงคมนาคม เปิดเผยว่า สำนักนโยบายและแผนการขนส่งและจราจร (สนข.) จะเสนอขออนุมัติแผนแม่บทการก่อสร้างสะพานข้ามแม่น้ำเจ้าพระยา รวม 10 แห่ง วงเงิน 50,530 ล้านบาท ต่อที่ประชุมคณะกรรมการจัดระบบการจราจรทางบก (คจร.) โดยมีเป้าหมายหลักเพื่อแก้ไขปัญหาการจราจรจากฝั่งธนบุรีมายังฝั่งพระนคร โดยจะเร่งดำเนินการก่อสร้างภายในปี 2560 คือ สะพานเกียกกาย และสะพานสมุทรปราการ ยกเว้นสะพานท่าน้ำนนท์ที่ดำเนินการก่อสร้างมีกำหนดแล้วเสร็จในปลายปี 2557

สำหรับแผนก่อสร้างช่วง 5 ปีแรก ตั้งแต่ปี 2560 – 2564 รวมทั้งสิ้น 9 สะพาน วงเงิน 48,950 ล้านบาท ประกอบด้วย สะพานเกียกาย สะพานพระราม 2 สะพานราชวงศ์ท่าดินแดง สะพานลาดหญ้า-มหาพฤฒาราม สะพานจันทร์-เจริญนคร จะอยู่ในความรับผิดชอบของ กรุงเทพมหานคร (กทม.) สะพานปทุมธานี 3 สะพานสามโคก จะอยู่ในความรับผิดชอบของกรมทางหลวง สะพานท่าน้ำนนท์ สะพานสมุทรปราการ จะอยู่ในความรับผิดชอบของกรมทางหลวงชนบท
ช่วงหลังปี 2565-2574 มีอีก 1 สะพาน วงเงิน 1,580 ล้านบาท คือ สะพานสนามบินน้ำ ซึ่งอยู่ในความรับผิดชอบของกรมทางหลวงชนบท
อย่างไรก็ตามในวันที่ 11 พฤศจิกายนนี้ จะมีเปิดตัวโครงการสาทรโมเดล ซึ่งเป็นโครงการแก้ไขปัญหาการจราจรต้นแบบในพื้นที่กรุงเทพฯที่กระทรวงคมนาคมได้ร่วมกับกรุงเทพมหานคร (กทม.) และภาคเอกชนดำเนินการ เนื่องจากสะพานสาทรเป็นบริเวณที่มีปัญหารถติดมากที่สุด จึงได้กำหนดเป็นพื้นที่นำร่องก่อนจะขยายไปยังพื้นที่อื่น ๆ ต่อไป
MThai News
