กสทช. เบรค  AJD  กระจายกล่องฯ ตามสาขา พรรคการเมือง  หลังตรวจสอบพบ นักการเมืองท้องถิ่น  ขึ้นป้ายรับแลกกล่องฯ ข้างรูปตัวเอง
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  เปิดเผยว่า ทางสำนักงาน กสทช.ได้เรียกตัวแทนของ  บมจ.คราวน์ เทค แอดวานซ์ หรือ AJD  เข้าพบ กรณีไปทำข้อตกลงความร่วมมือ หรือ MOU กับ 2 พรรคการเมืองใหญ่

เพื่อใช้ที่ทำการสาขาของพรรคฯเป็นจุดรับ แลกคูปองเพื่อซื้อกล่องรับสัญญาณทีวีดิจิตอล  โดย กสทช.สั่งให้ระงับการดำเนินการดังกล่าว
ทั้งนี้ AJD แจ้งว่า มีแนวคิดในการจะทำประชาสัมพันธ์ลักษณะนี้จริง แต่ยังไม่ได้เริ่มดำเนินการใดๆ เป็นเพียงการปรึกษากับทีมบริษัทประชาสัม พันธ์เท่านั้น
ซึ่งจากการตรวจสอบของคณะกรรมการสอบข้อเท็จจริง พบว่านักการเมืองได้นำเอาแนวคิดดังกล่าวไปดำเนินการเอง โดยวิธีการจัดทำป้ายโฆษณาขนาดใหญ่
ที่มีรูปนักการเมือง และชื่อยี่ห้อของกล่องดิจิตอลพร้อมระบุข้อความว่า เปิดให้บริการแก่ประชาชนทั่วประเทศแล้ว
นอกจากนี้ ได้สั่งให้สำนักงานทำหนังสือชี้แจงไปยัง AJD และบริษัทที่เข้าร่วมโครงการอีก 55 บริษัท ได้รับทราบถึงปัญหาที่เกิดขึ้น และมีความเข้าใจตรงกันว่า
หากต้องการเพิ่มจุดรับแลกคูปองจะต้องมาแจ้งและขออนุญาตที่ กสทช.ก่อน เนื่องจากเงื่อนไขในการเข้าร่วมโครงการได้ระบุไว้ชัดเจน อีกทั้งหากต้องการให้จุดแลกคูปองเป็นที่ทำการของพรรคการเมือง
หรือเกี่ยวข้องกับพรรคการเมือง และองค์กรปกครองส่วนท้องถิ่นต่างๆ ไม่สามารถทำได้ ทั้งนี้ ในวันที่ 7 พ.ย.57 จะมีการเรียกประชุมเพื่อหารืออีกครั้งในเรื่องนี้
ขณะที่ นายภุชงค์ นุตราวงศ์ เลขาธิการสำนักงานคณะกรรมการการเลือกตั้ง (กกต.)ได้กล่าวว่า ทราบเรื่องดังกล่าว แต่ยังไม่ได้รับหนังสือขอหารือจาก กสทช. จากหารือในประเด็นข้อกฎหมายกับรองเลขาธิการด้านกิจการพรรคการเมืองเห็นว่า การที่ พรรคการเมืองจะดำเนินการในลักษณะหาประโยชน์เช่นนี้ไม่สามารถทำได้
เนื่องจากมีประกาศคณะรักษาความสงบแห่งชาติ (คสช.) ที่ห้ามพรรคการเมืองไม่ให้ดำเนินกิจกรรมทางการเมือง เช่น การหาสมาชิก และประกาศ คสช. เรื่องการห้ามชุมนุมทางการเมือง ยังบังคับใช้อยู่ ฉะนั้นการที่พรรคการเมืองจะดำเนินการดังกล่าว ก็หมิ่นเหม่ว่าอาจจะผิดกฎหมายได้
ดังนั้นแม้ขณะนี้จะอยู่ในช่วงของการรัฐประหาร แต่เมื่อ พ.ร.บ. พรรคการเมืองและประกาศ คสช. ยังมีผลใช้บังคับอยู่ หากมีการร้องเรียนเข้ามาว่าการกระทำดังกล่าวของพรรคการเมืองเข้าข่ายผิดกฎหมาย กกต. ก็ต้องตรวจสอบตามที่กฎหมายกำหนดไว้
ติดตามข่าวสารทีวีดิจิตอล คลิ๊กเลย>>>>>>>
MThai News

