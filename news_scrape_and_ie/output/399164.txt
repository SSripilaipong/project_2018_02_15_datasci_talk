กสทช. เตรียมแจก คูปองทีวีดิจิตอล  ให้กับผู้มี ทะเบียนบ้านชั่วคราว อีกกว่า 70,000 ครัวเรือน รวมแล้วแจกคูปองกว่า 14.17 ล้านครัวเรือน พร้อมขอความร่วมมืออาคารชุด ติด เสารับสัญญาณทีวีดิจิตอล ด้วย
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ  เปิดเผยว่า สำนักงาน กสทช.มีแผนจะแจกคูปองให้กับครัวเรือนที่มีทะเบียนบ้านชั่วคราว

ได้แก่ครัวเรือนที่ปลูกสร้างบ้านอยู่บนที่สาธารณะ และ กรมการปกครอง ได้ออกทะเบียนบ้านชั่วคราวให้เป็นหลักฐานจำนวน 7 หมื่นครัวเรือน ตามที่ได้รับฐานข้อมูลเพิ่มเติมจากกรมการปกครอง
ทั้งนี้ครัวเรือนเหล่านี้ต้องมีบ้าน และมีเจ้าบ้านตามหลักเกณฑ์การแจกคูปองของ กสทช. ซึ่งสำนักงานฯ จะเร่งแจกเพิ่มเติมในกลุ่มนี้ซึ่งเป็นกลุ่มที่นอกเหนือจากกลุ่ม 14.1 ล้านครัวเรือน
ซึ่งได้กำหนดเกณฑ์การแจกเอาไว้แล้ว รวมเป็นคูปองที่จะแจกทั้งสิ้น 14.17 ล้านครัวเรือน
พร้อมกันนั้น สำนักงาน กสทช. จะส่งหนังสือถึงกรมที่ดินเพื่อขอความร่วมมือให้ช่วยมีหนังสือไปขอความร่วมมือจาก นิติบุคคลอาคารชุด ทั่วประเทศ
ให้ใช้เสาอากาศร่วมในการรับสัญญาณโทรทัศน์ภาคพื้นดินในระบบดิจิตอล ซึ่งจะเป็นลดค่าใช้จ่ายและอำนวยความสะดวกให้กับประชาชน
ในการเปลี่ยนผ่านไปสู่การรับชมโทรทัศน์ในระบบดิจิตอล เพื่อให้ประชาชนได้รับชมข้อมูลข่าวสารผ่านโทรทัศน์ได้อย่างคมชัด
สำหรับประชาชนที่ได้รับคูปองและนำไปแลกกล่องเซ็ตท็อปบ็อกซ์แล้ว กรณีพบปัญหาการติดตั้ง หรือการใช้งาน ขอให้ติดต่อยัง Call Center ผู้ให้บริการโดยตรง
ซึ่งจะมีหมายเลขโทรศัพท์แจ้งไว้ที่กล่องผลิตภัณฑ์ กรณีที่โทรไปยัง Call Center ผู้ให้บริการแล้วมีปัญหา ไม่ได้รับความสะดวก หรือมีข้อสงสัยก็สามารถแจ้งมาที่ Call Center สำนักงาน กสทช. หมายเลขโทรศัพท์ 1200 ได้ทันที

ติดตามข่าวสารทีวีดิจิตอล คลิ๊กเลย>>>>>>>

MThai News
