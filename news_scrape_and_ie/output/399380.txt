นายกฯ เผย จีนตกลงร่วมพัฒนารถไฟแบบรัฐต่อรัฐใน 3 เส้นทางและเตรียมรื้อฟื้นเส้นทางสายไหมเชื่อมไทย-จีน  ยันเดินหน้ารถไฟความเร็วปานกลาง มอบเป็นของขวัญให้คนไทยในปี 2558
วันนี้(11 พ.ย.) พล.อ.ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ(คสช.) ให้สัมภาษณ์ถึงการเข้าร่วมประชุมผู้นำเขตเศรษฐกิจเอเปค ครั้งที่ 22 ที่กรุงปักกิ่ง สาธารณรัฐประชาชนจีน ว่า ได้เข้าหารือทวิภาคีกับนายหลี่ เค่อเฉียง นายกรัฐมนตรีสาธารณรัฐประชาชนจีน และนายสี จิ้นผิง ประธานาธิบดีสาธารณรัฐประชาชนจีน โดยจีนมีความต้องการรื้อฟื้นเส้นทางสายไหม ซึ่งตนเห็นด้วย เพราะมีความสำคัญต่อประเทศไทย ซึ่งจะมีการทบทวนกันว่าจะทำอย่างไรต่อไป

‏ภาพจาก @js100radio
นอกจากนั้นยังได้มีการตกลงที่จะเชื่องเส้นทางขนส่งสินค้าด้วยการทำทางรถไฟ ขนาด 1.435 เมตร เชื่อมกัน โดยเป็นความร่วมมือกันแบบรัฐต่อรัฐ ในเส้นทางกรุงเทพ-หนองคาย กรุงเทพ-มาบตาพุด และแยกที่แก่งคอย จ.สระบุรี ซึ่งการดำเนินการไม่ได้ผ่านบริษัทใด ไม่มีผลประโยชน์ให้ใคร มีแต่ผลประโยชน์ให้ประเทศ
พล.อ.ประยุทธ์ กล่าวว่า วันนี้เราจะเริ่มต้นรถไฟในประเทศ เริ่มทำทางคู่รางกว้าง 1 เมตรส่วนหนึ่งก่อน ซึ่งมีจำนวนมากพอสมควร เพื่อจะเพิ่มระยะทางทางรถไฟให้มากขึ้น และรถไฟความเร็วสูง 160 กิโลเมตรต่อชั่วโมง รางกว้าง 1.435 เมตร ส่วนรถไฟความเร็วสูง 250 กิโลเมตรต่อชั่วโมง ต้องศึกษาเรื่องความคุ้มค่าอีกครั้ง เราจะดำเนินการรถไฟทางคู่ รถไฟความเร็วปานกลาง ถือว่าเป็นของขวัญให้คนไทยในปี 2558
MThai News
