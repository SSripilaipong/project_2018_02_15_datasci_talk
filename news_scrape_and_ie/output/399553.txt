ครม.เลื่อนพิจารณาร่าง พ.ร.บ.ภาษีมรดก รอ นายกฯประยุทธ์ ชี้ เป็นธรรมเนียมปฏิบัติในการประชุมครม.ต้องรอนายกรัฐมนตรีเป็นประธาน ด้าน รมว.คลัง ยันไม่ได้ ติดปัญหาด้านรายละเอียดของพ.ร.บ.แต่อย่างใด
ผู้สื่อข่าวรายงานว่า วันนี้(12 พ.ย.) การประชุมคณะรัฐมนตรี(ครม.)ที่จะมีพล.อ.ประวิตร วงษ์สุวรรณ รองนายกรัฐมนตรีและรมว.กลาโหม ในฐานะรักษาราชการแทนนายกรัฐมนตรีเป็นประธาน จะไม่มีการพิจารณาร่างพ.ร.บ.ภาษีมรดกที่เสนอโดยกระทรวงการคลัง เนื่องจากธรรมเนียมปฏิบัติในการประชุมครม.ที่ผ่านมา หากวาระใดเป็นเรื่องใหญ่และเป็นนโยบายของรัฐบาลจะต้องรอให้นายกรัฐมนตรีเป็นประธานในการประชุม
ด้านนายสมหมาย ภาษี รมว.คลัง กล่าวว่า กระทรวงการคลังเลื่อนเสนอพ.ร.บ.ภาษีมรดกให้ ครม. เห็นชอบไปเป็นสัปดาห์หน้าจากเดิมจะนำเข้าที่ประชุมครม.ใน วันที่ 12 พฤศจิกายนนี้ เนื่องจากพล.อ.ประยุทธ์ จันทร์โอชา นายกรัฐมนตรี ติดประชุมผู้นำเขตเศรษฐกิจเอเปก (APEC) ครั้งที่ 22 ที่กรุงปักกิ่ง สาธารณรัฐประชาชนจีนระหว่างวันที่ 9-11 พฤศจิกายน 2557 ซึ่งเดินทางกลับมาช้ากว่ากำหนด ทั้งนี้ ขอยืนยันว่าไม่ได้ ติดปัญหาด้านรายละเอียดของพ.ร.บ.แต่อย่างใด
สำหรับสาระสำคัญให้เก็บภาษีจากผู้รับมรดกในส่วนที่เกิน 50 ล้านบาท ในอัตราภาษีเพดาน 10% แต่จัดเก็บในจำนวนจริงเท่าไรขึ้นอยู่กับการพิจารณาของสภา นิติบัญญัติแห่งชาติ (สนช.) โดยกระทรวงการคลังได้เสนอ ให้เก็บในอัตรา 10% เนื่องจากมองว่าเป็นอัตราที่ต่ำ เมื่อเทียบกับประเทศสหรัฐอเมริกาและอังกฤษที่เก็บภาษีมรดก 40% และญี่ปุ่นเก็บถึง 55% โดยการเก็บภาษี มรดกของไทยจะเก็บจากผู้รับมรดกที่เป็นชั้นลูกหรือหลาน
นอกจากนี้ กระทรวงการคลังยังเสนอให้ ครม. เห็นชอบให้มีการแก้ไขกฎหมายประมวลรัษฎากรของกรมสรรพากร เรื่องภาษีการรับการให้ เพื่อป้องกันไม่ให้เป็นช่องทางการหลีกเลี่ยงภาษีมรดก ซึ่งที่ผ่านกรณีพ่อแม่ให้สินทรัพย์แก่ลูกโดยไม่ต้องเสียภาษี แต่หลังจากที่ได้มีการแก้ไขกฎหมายแล้ว ทำให้พ่อหรือแม่มอบทรัพย์สินให้กับลูกเกิน 10 ล้านบาทต่อปี ต้องเสียภาษีการรับ การให้ในอัตรา 5% เพื่อป้องการโอนทรัพย์สินเพื่อเลี่ยง การเสียภาษีมรดก
MThai News
