ช่วง 2-3 วันที่ผ่านมา กระแสราคาทองคำร่วงลงอย่างหนัก ทำเอานักเล่นทองถึงกับใจเต้นตุ้มๆต่อมๆ ลุ้นว่าจะมีการดีดขึ้นอีกหรือไม่ หลังราคา ทองคำ นิวยอร์ก ดิ่งต่ำที่สุดในรอบ 4 ปีครึ่ง ที่ราคา 1,130 ดอลลาร์สหรัฐฯ ต่อออนซ์ ล่าสุดราคา ทองคำ แท่งขายลดลงที่บาทละ 18,100 บาท (13 พฤศจิกายน 2557 เวลา 09:29 น.)

โดยผู้ประกอบการร้านทองต่างคาดกันว่า ในสัปดาห์นี้ราคาทองคำโลก จะปรับลดลงอีก ที่ราคา 1,100-1,130 ดอลลาร์สหรัฐฯ ต่อออนซ์ แนวโน้มขาลงสอดคล้องกับข้อมูลของศูนย์วิจัยทองคำ ได้ประเมินราคาทองคำเดือนพฤศจิกายนยังคงปรับลดลงอีก เคลื่อนไหวอยู่ในช่วง 17,000 -19,000 บาท ต่อบาททองคำ
โอกาสนี้ นักเก็งกำไรบางส่วนจึงแห่ไปซื้อทองเก็บไว้ เมื่อ ทอง ขึ้นเมื่อไหร่ ขายเอากำไรทันที แต่ความเสี่ยงก็เกิดขึ้นได้ เพราะไม่มีใครทราบได้ว่า  ทอง จะร่วงลงไปอีก หรือจะขึ้นมาเท่าไหร่ เป็นความผันผวนที่เกิดขึ้นตลอดเวลา หนำซ้ำ ทิศทางราคาทองคำยังคงจะยิ่งต่ำลงอีก เมื่อดูข้อมูลของ นายกมลธัญ พรไพศาลวิจิต ผู้อำนวยการศูนย์วิจัยทองคำ ชี้ว่า ปี 2558 เป็นช่วงราคาทองขาลงอย่างชัดเจน โอกาสที่ทองคำจะหลุด 1,000 เหรียญสหรัฐต่อออนซ์ได้ หรือประมาณ 15,000 -15,500 บาทต่อบาททองคำ
บางส่วนเป็นผลกระทบมาจากกรณีธนาคารกลางสหรัฐ (เฟด) ขยับดอกเบี้ยขึ้น สกุลเงินดอลลาร์สหรัฐแข็งค่าขึ้น ผลจากตัวเลขเศรษฐกิจสหรัฐปรับตัวดีขึ้น ใครที่ถือทองเก็บเอาไว้คงต้องลากยาวออกไปก่อน มิเช่นนั้น อาจจะต้องขาดทุนกันระนาว
ฉะนั้น จากราคาทองคำที่มีความผันผวน ขึ้นลงวันต่อวัน การลงทุนที่เน้นกำไรในระยะสั้นๆ ก็อาจจะต้องซื้อขายเก็งกำไรไว้ที่ 200-300 บาทต่อรอบ เพราะหากรอให้ได้กำไรมากก็มีความเสี่ยงที่จะขาดทุน แต่หากเรามองราคาทองคำระยะยาวแล้ว การซื้อทองคำอาจจะลดผลกระทบจากเงินเฟ้อได้ อย่างไรทองคำก็ยังคงมีมูลค่าสูง เอาไว้เป็นหลักประกันในอนาคต
จากสถิติราคาทองคำเคยต่ำที่สุดในปี 2556 อยู่ที่ 17,800 บาท ยิ่งธนาคารกลางสหรัฐ (เฟด) ปรับขึ้นอัตราดอกเบี้ยเร็วกว่าที่ตลาดคาดการณ์ หากจะเล่นทองหวังกำไรอาจจะไม่ใช่ทางเลือกสำหรับนักเก็งกำไร ทางเลือกอื่นที่น่าสนใจก็คงต้อง หาทางเลือก ลงทุนไปในเงินฝาก พันธบัตร และตลาดหุ้น แทนการลงทุนในทองคำ
และที่สำคัญ การซื้อขายทอง ก็ไม่ใช่การลงทุนเสียทีเดียว แต่เป็นการเก็งกำไร และถือเป็นการเก็บออมด้วยส่วนหนึ่ง บางคนหากินอยู่กับร้านทองเป็นล่ำเป็นสัน ราคาทองขึ้นปุ๊บ ขายปั๊บทันที ใครที่คิดจะเล่นทอง ก็ต้องศึกษาและเลือกให้เหมาะสมกับตัวเอง เพราะมีหลากหลายรูปแบบ อาทิ ทองรูปพรรณ ทองคำแท่ง ทองคำออนไลน์ เหรียญทองคำ เป็นต้น หรือนอกจากจะหวังเก็งกำไรแล้ว ทองคำ ยังเป็นเครื่องประดับที่สวยงามไม่ด้อยค่า ไม่ว่าเวลาจะผ่านไปกี่ปี มีเก็บไว้ก็มีคุณค่าทางจิตใจได้เหมือนกัน
MThai News
______________________________
เนื้อหาที่เกี่ยวข้อง

เช็คราคาทองคำ

