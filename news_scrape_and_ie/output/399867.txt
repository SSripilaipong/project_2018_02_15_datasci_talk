เศรษฐีทั่วโลก แห่จอง เที่ยวบินสุดหรู  ‘ เอทิฮัด แอร์เวย์ส ‘ ราคา 640,000 บาท สำหรับ 2 ที่นั่ง ด้านสายการบินเผย ยอดจองล้นล่วงหน้ากว่า 10 เที่ยวบิน
นายเจมส์ โฮแกน หัวหน้าคณะเจ้าหน้าที่ปฏิบัติการ เอทิฮัด แอรเวย์ส  เปิดเผยว่า ผู้โดยสารจากทั่วโลกให้ความสนใจจองเที่ยวบินชั้นสวีท บนเครื่อง ซูเปอร์จัมโบ้ เอ380  เครื่องแรกของสายการบิน อย่างล้นหลาม เต็มล่วงหน้ากว่า 10 เที่ยวบิน

โดยชั้นโดยสารระดับหรูหรา ‘ เดอะ เรซิเดนซ์ ‘ มีพื้นที่โดยสารถึง 3 ห้องได้แก่ ห้องนอน ห้องนั่งเล่น และห้องน้ำ รวมถึงพ่อบ้านที่บริการตลอดเวลา
สามารถเข้าพักได้ 2 คน โดยเอทิฮัดกำหนดราคาค่าตั๋วสำหรับผู้โดยสารชั้นนี้ไว้ที่ 20,000 ดอลลาร์ หรือประมาณ 640,000 บาท ซึ่งยอดจองที่นั่งชั้นนี้ มากกว่ายอดจองที่นั่งระดับ เฟิร์สต์คคลาส เสียอีก
โดยราคาดังกล่าวจะครอบคลุมเฉพาะการเดินทางแบบเที่ยวเดียว และใช้เวลา 8 ชั่วโมงเท่านั้น ซึ่งเที่ยวบินแรกของเครื่องบินซูเปอร์จัมโบ้เอ 380 จะเดินทางจากสนามบินในกรุงอาบูดาบี ของสหรัฐอาหรับเอมิเรตส์ ไปยังกรุงลอนดอนของอังกฤษ ในวันที่ 27 พ.ย.นี้
ทั้งนี้มีแผนที่จะให้บริการเส้นทางบินกรุงลอนดอนด้วยเครื่องบินหมายเลข 2 และ 3 ด้วยเครื่องบินรุ่นนี้ทั้งหมด และเตรียมขยายไปยังนครซิดนีย์ของออสเตรเลีย และนครนิวยอร์กของสหรัฐ ช่วงปลายปี 2558

MThai News
