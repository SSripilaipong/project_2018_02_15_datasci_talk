นักลงทุนมองรัสเซียเป็นภัยคุกคามต่อตลาดทุนทั่วโลกที่สุด มากกว่า ไอเอส และอีโบล่า จากการคุกคามยูเครน และคว่ำบาตรเศรษฐกิจ และราคาน้ำมันร่วงหนัก
เว็บไซท์ ‘บลูมเบิร์ก’ ดอทคอม รายงานข่าวว่า ‘บลูมเบิร์กโกลเบิลโพลล์’ ได้สำรวจความเห็นของนักลงทุนทั่วโลกเกี่ยวกับความเสี่ยงของตลาดทุนจากภัยคุกคาม

ซึ่งผลสำรวจออกมาว่า รัสเซียคือความเสี่ยงด้านความมั่นคงที่น่ากังวลที่สุดสำหรับตลาดเงิน ตลาดทุน และเป็นประเทศที่จะได้รับผลกระทบมากที่สุดจากการลดลงของราคาน้ำมัน
โดยนักลงทุน 52% ให้ความเห็นว่า วิกฤตการยูเครนคือความเสี่ยงที่น่ากังวลที่สุด และ 26% เห็นว่า กลุ่มก่อการร้ายไอเอสคือภัยคุกคามที่น่ากังวลที่สุด
ส่วนอีก 5% เห็นว่า การแพร่ระบาดของไวรัสอีโบล่าคือความเสี่ยงที่น่ากังวลที่สุด และมีความเห็นว่า สหรัฐฯคือประเทศที่ได้รับประโยชน์มากที่สุดจากการลดลงของราคาน้ำมัน
ปัจจัยที่ทำให้นักลงทุนมองว่ารัสเซียเป็นภัยต่อตลาดทุนมากที่สุดเนื่องจาก รัสเซียกำลังถูกกดดันด้วยปัจจัยเสี่ยงทางเศรษฐกิจได้แก่มาตรการคว่ำบาตร และราคาน้ำมันที่ลดลง
ซึ่งก่อให้เกิดความเสียหายทางเศรษฐกิจอย่างใหญ่หลวง รวมถึงการที่รัสเซียใช้กำลังทหารเข้าคุกคามยูเครน ซึ่งทำให้เกิดความไม่มั่นใจในประเด็นนี้ต่อรัสเซียเป็นอย่างมาก

MThai News
