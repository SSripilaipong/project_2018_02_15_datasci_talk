กระทรวงพาณิชย์ ยืนยัน ต้นทุนสินค้าไม่เพิ่มขึ้น แม้จะมีการขึ้นเงิน ค่าครองชีพข้าราชการ  เตือนผู้ผลิตอย่าฉวยโอกาสขึ้น ราคาสินค้า
นายบุณยฤทธิ์ กัลยาณมิตร อธิบดีกรมการค้าภายใน  เปิดเผยถึงกรณีที่รัฐบาลปรับเพิ่มเงินค่าครองชีพให้แก่ข้าราชการ และลูกจ้างชั้นผู้น้อย จากการตรวจสอบพบว่า
ไม่มีผลกระทบต่อต้นทุนการผลิตสินค้า จึงไม่ใช่เหตุผลที่ผู้ผลิตสินค้าอุปโภคบริโภคปรับขึ้นราคาสินค้า และบริการในช่วงนี้ แต่ในอดีตที่ผ่านมามีผลทางด้านจิตวิทยาที่ผู้ผลิตฉวยโอกาสปรับขึ้นราคาสินค้า

ด้าน กรมการค้าภายใน ได้ติดตาม และตรวจสอบราคาสินค้าอย่างใกล้ชิดเป็นประจำทุกสัปดาห์ แม้ขณะนี้รัฐบาลมีแนวโน้มที่จะพิจารณาปรับราคาพลังงานให้สอดคล้องกับต้นทุนที่แท้จริง
ซึ่งมองว่าต้นทุนของการผลิต สินค้าอุปโภคบริโภค ไม่มีการขยับตัวสูงขึ้นมากจนกระทบต่อผู้ผลิตให้ขึ้นราคาสินค้า ขณะเดียวกันจากการประเมินต้นทุนสินค้าอาหารไม่พบความผิดปกติ
ทั้งราคาเนื้อหมู เนื้อไก่ น้ำมันพืช และผักชนิดต่างๆ มีแนวโน้มทรงตัว และลดลงตามช่วงฤดูกาล ซึ่งหากประชาชนพบเห็นการปรับราคาสินค้าอุปโภค และบริโภค
รวมถึงอาหารสำเร็จรูปโดยไม่มีเหตุผล สามารถร้องเรียนได้ที่สายด่วน 1569 ซึ่งโทษตามกฎหมายผู้ไม่ติดป้ายแสดงราคาสินค้ามีโทษปรับไม่เกิน 10,000 บาท
และหากมีการจำหน่ายสินค้าราคาสูงเกินควร จะถูกดำเนินคดีโทษสูงสุด จำคุกไม่เกิน 7 ปี ปรับไม่เกิน 140,000 บาท หรือทั้งจำทั้งปรับ

MThai News
