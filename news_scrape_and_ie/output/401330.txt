ข้างแกง ‘เจ๊ตุ้ม’   เมืองโอ่ง ราชบุรี  ขายไม่สนต้นทุน  ทุกอย่าง 10 บาท  ตักไม่ทันวันละ 3,000 จาน เผยกำไรจานละ 1 บาท
เป็นที่พูดถึงกันเป็นอย่างมากกับ ร้านขายข้าวแกง และอาหารตามสั่ง ราคาถูกเหลือเชื่อในสภาวะเศรษฐกิจแบบนี้ ‘เจ๊ตุ้ม’ ข้าวราดแกง และอาหารตามสั่ง ทุกอย่างราคา 10 บาท
โดยร้านเจ๊ตุ้ม อยู่ในเขตเทศบาลเมืองราชบุรี บริเวณซอยชุมชนสันคู  ซึ่งทุกวันจะมีลูกค้าแวะเวียนมารับประทานอาหารที่นี่ไม่ต่ำกว่า 200-300 คน ทั้งชาวบ้าน คนทำงาน และเด็กนักเรียน
ซึ่งที่ร้านมีทั้งบริการข้าวราดแกงรับประทานที่ร้าน และสั่งให้ห่อกลับบ้าน พร้อมกับเมนูอาหารหลากหลาย เช่น ผัดเผ็ดหมูป่า ผัดกะเพราหมู ผัดเผ็ดปลาดุก ผัดขิง
รวมทั้งมีอาหารตามสั่ง ข้าวคลุกกะปิ ข้าวมันไก่ ข้าวหมูแดง ก๋วยเตี๋ยว ทุกอย่างราคาเดียว 10 บาทจริง ๆ ไม่มีหมกเม็ดแน่นอน แต่ถ้าเพิ่มไข่ดาวก็จ่ายเงินอีก 5 บาทเท่านั้น
โดยร้านเจ๊ตุ้ม เป็นร้านเก่าแก่ ขายข้าวแกง และอาหารตามสั่งมานานกว่า 15 ปี รวมทั้งรับสั่งทำข้าวห่อด้วย ซึ่งแต่ละวันขายแทบไม่ทัน วันละไม่ต่ำกว่า 3,000 ห่อ
และโดยเฉลี่ยจะมีกำไรห่อละ 1 บาท ซึ่งในช่วงเช้าของทุกวัน ก็จะมีพ่อค้าเร่มารับข้าวห่อไปขาย เริ่มขายตั้งแต่เวลาตีห้าครึ่ง ไปจนถึงช่วงบ่ายสาม และหยุดวันอาทิตย์

MThai News
