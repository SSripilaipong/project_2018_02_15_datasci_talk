เจ้าสัวธนินทร์  แถลงปฏิเสธ ซื้อเทสโก้ โลตัส  ตามข่าวลือ แต่ถ้ามีเสนอขายก็สนใจซื้อ
วันนี้(25 พ.ย.) มีรายงานข่าวว่า  นายธนินทร์ เจียรวนนท์  ประธานเครือเจริญโภคภัณฑ์ (ซีพี)ได้เปิดเผยกรณีที่มีข่าวลือว่ามีการซื้อกิจการเทสโก้โลตัส ด้วยมูลค่า3แสนล้านบาท ซึ่งเป็นข่าวจากการนำเสนอของสำนักข่าวรอยเตอร์ โดยเจ้าสัวธนินทร์ได้ปฏิเสธว่าไม่มีการซื้อคืนกิจการเทสโก้โลตัสและรายงานตัวเลขดังกล่าวไม่เป็นความจริงแต่อย่างใด รวมไปถึงไม่เคยมีข้อเสนอให้ซีพีเป็นตัวเลือกแรกหากโลตัสจะเสนอขายกิจการด้วย

เจ้าสัวซีพี  กล่าวต่อว่าในอนาคตธุรกิจอะไรที่ซีพีจะซื้อเข้ามาต้องไปไม่ขัดกับธุรกิจเดิมและส่งเสริมให้ธุรกิจเดิมแข่งแกร่งขึ้น เพราะซีพีอยู่ในวงการธุรกิจค้าปลีก ถ้าซื้อเข้ามาสามารถทำให้สินค้าเราถูกลง ลูกค้าก็จะได้ประโยชน์มากขึ้น แต่ตอนนี้เทสโก้ยังแข็งแรง ตนยังไม่ไปถามว่าเขาจะขายหรือไม่ เพราะมันเป็นการไม่ให้เกียรติกัน
แต่ถ้ามีข้อเสนอให้เข้าร่วมหุ้นส่วนกิจการตนก็สนใจ เพราะเทสโก้โลตัส เสมือนเป็นลูกรักและตนมีส่วนก่อตั้งขึ้นมาแต่ต้องจำยอมทิ้งกิจการไปเพราะวิกฤติต้มยำกุ้ง ถ้าตอนนี้โลตัสจะขายกิจการจริงซีพีก็สนใจเข้าซื้อ แต่ถึงวันนี้ยังไม่ได้ยินคนในเทสโก้โลตัสแม้แต่คนเดียวบอกว่าจะขายกิจการ
MThai News
