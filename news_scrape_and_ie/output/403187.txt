เปิดตลาดวันแรกของสัปดาห์ราคาทองคำร่วงทันทีบาทละ 250 บาท ส่งผลให้ ทองคำแท่งขายออกบาทละ 18,000 บาททองรูปพรรณ ขายออกบาทละ 18,400 บาท โกลด์ ฟิวเจอร์ส ชี้ แนวโน้มอ่อนตัวลงต่อเนื่องตามราคาน้ำมันดิบ
สมาคมค้าทองคำ ประกาศราคาซื้อ-ขายทองประจำวันจันทร์ที่ 1 ธันวาคม 2557 ครั้งที่ 1 เมื่อเวลา 09.24 น. ราคาทองลดลง 250 บาท ทองคำแท่งรับซื้อที่บาทละ 17,900 บาท ขายออกบาทละ 18,000 บาท ทองรูปพรรณรับซื้อที่บาทละ 17,646.24 บาท ขายออกบาทละ 18,400 บาท

เมื่อเทียบกับราคาเมื่อวันเสาร์ที่ผ่านมา (29 พฤศจิกายน 2557) ราคาทองคำแท่งรับซื้อที่บาทละ 18,150 บาท ขายออกบาทละ 18,250 บาท ทองรูปพรรณรับซื้อที่บาทละ 17,888.80 บาท ขายออกบาทละ 18,650 บาท
ทั้งนี้บทวิเคราะห์ บริษัท ฮั่วเซ่งเฮง โกลด์ ฟิวเจอร์ส จำกัด ระบุว่า ราคาทองคำปรับตัวลดลงในปริมาณมากในการซื้อขายวันศุกร์ ส่งผลให้ราคาทองปิดตลาดลดลงในสัปดาห์ก่อน และเป็นการปิดตลาดลดลงเป็นครั้งแรก หลังจากฟื้นตัวขึ้นต่อเนื่อง 3 สัปดาห์
นอกจากนั้นบทวิเคราะห์ ยังระบุอีกว่า ราคาน้ำมันดิบที่กลับอ่อนตัวลงหลังกลุ่มประเทศผู้ผลิตน้ำมันมีมติตรึงกำลังการผลิตส่งผลให้ราคาทองปรับตัวลดลงตามไปด้วย ส่วนราคาทองคำในประเทศปรับตัวลดลงน้อยกว่าปกติเนื่องจากเงินบาทของไทยอ่อนค่าลงสวนทางกับเงินดอลลาร์ที่แข็งค่าขึ้น
สำหรับราคาทองคำในสัปดาห์นี้ยังคงมีแนวโน้มอ่อนตัวลงหลังจากไม่สามารถยืนเหนือแนวรับทางเทคนิค ส่วนปัจจัยต่างๆในสัปดาห์นี้กลับมาอยู่ที่การรายงานข้อมูลเศรษฐกิจของสหรัฐซึ่งจะมีการรายงานข้อมูลในตลาดแรงงานเดือนพฤศจิกายน รวมทั้งการประชุมของธนาคารกลางยุโรป ซึ่งมีนักลงทุนบางส่วนประเมินว่าในการประชุมครั้งนี้อาจมีมาตรการผ่อนคลายทางการเงินเพิ่มเติม
MThai News
