บอร์ด อสมท. แต่งตั้ง ศิวะพร ชมสุวรรณ อดีตกรรมการผู้อำนวยการ  NINE เครือเนชั่น ดำรงตำแหน่งผู้อำนวยการใหญ่ บมจ.อสมท เริ่มปฏิบัติหน้าที่ 1 ธันวาคม 2557 เป็นต้นไป
บริษัท อสมท จำกัด (มหาชน)หรือ MCOT เปิดเผยว่า ตามที่บริษัทได้รายงานมติที่ประชุมคณะกรรมการ บมจ. อสมท เรื่องการเห็นชอบให้ นายศิวะพร ชมสุวรรณ ดำรงตำแหน่งผู้อำนวยการใหญ่ บมจ.อสมท และให้ บมจ.อสมท ดำเนินการตามขั้นตอนที่เกี่ยวข้องต่อไปนั้น
บมจ.อสมท ได้ดำเนินการตามขั้นตอนและวิธีการที่กำหนดไว้ตามกฎหมายและข้อบังคับของบริษัทที่เกี่ยวข้องเรียบร้อยแล้ว โดยนายศิวะพร ชมสุวรรณ จะเริ่มปฏิบัติหน้าที่ในตำแหน่งผู้อำนวยการใหญ่ บมจ.อสมท ตามสัญญาจ้างบริหารฯ ตั้งแต่วันที่ 1 ธันวาคม 2557 เป็นต้นไป
ผู้สื่อข่าวรายงานว่า หลังจากนายเอนก เพิ่มวงศ์เสนีย์ ได้ยื่นลาออกจากกรรมการผู้อำนวยการใหญ่ บริษัท อสมท จำกัด (มหาชน) ไปเมื่อ 12 มิถุนายน 2557 เมื่อมีการเปลี่ยนแปลงทางการเมือง ทำให้ อสมท ต้องเปิดรับสมัครบุคคลเพื่อคัดเลือกเข้าดำรงตำแหน่ง กรรมการผู้อำนวยการใหญ่คนใหม่
ทั้งนี้การสรรหาผู้อำนวยการใหญ่ อสมท.ครั้งนี้ มีการเปิดรับสมัครถึง 2 รอบ เนื่องจากรอบแรก มีผู้สมัครที่ว่า กันว่ายังไม่เข้าตากรรมการ โดยเปิดรับช่วงตั้งแต่วันที่ 14 สิงหาคม-1 กันยายนที่ผ่านมา ก่อนจะสรุปเหลือ 2 คนสุดท้ายและผ่าน การสัมภาษณ์สุดท้าย กระทั่งนายศิวะพรชนะเฉือนเอาคู่แข่งด้วยประสบการณ์ผ่านงานด้านสื่อไปในที่สุด
สำหรับประวัติของ นายศิวะพร จบการศึกษาปริญญาตรี พาณิชย- ศาสตร์และการบัญชี มหาวิทยาลัยธรรมศาสตร์ และ MBA, Oklahoma City University อดีตเคยเป็นผู้บริหารในหลายองค์กร ที่เกี่ยวข้องกับธุรกิจสื่อ อาทิ ฝ่ายบริหารงานในเครือ อมรินทร์พริ้นติ้ง ก่อนจะไปเป็นกรรมการผู้อำนวยการ บริษัท เนชั่น อินเตอร์เนชั่นแนล เอ็ดดูเทนเมนต์ จำกัด (มหาชน) หรือ NINE เครือเนชั่น แล้วลาออกจากตำแหน่งดังกล่าวเมื่อวันที่ 16 สิงหาคม 2556
MThai News
