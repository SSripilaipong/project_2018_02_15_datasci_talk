‘ ประจิน ‘ สั่งรื้อระบบ รถเมล์ฟรี   รถไฟฟรี  ก่อนจัดการใหม่ให้คนจนนั่งเท่านั้น หลังพบนักท่องเที่ยว ผู้มีอันจะกินตีเนียนใช้บริการเพียบ
พล.อ.อ.ประจิน จั่นตอง รมว.คมนาคม  เปิดเผยว่า ได้มีการพูดถึงแนวทางใหม่ในการบริการรถเมล์ และรถไฟฟรีสำหรับผู้มีรายได้น้อย หรือกลุ่มที่สมควรได้รับการช่วยเหลือเท่านั้น
เนื่องจากบริการรถไฟ และรถเมล์ฟรีในปัจจุบัน ได้เปิดกว้างให้กับทุกคน รวมทั้งนักท่องเที่ยวก็มีสิทธิใช้บริการ รวมถึงผู้ที่มีรายได้สูงใช้บริการได้เช่นเดียวกัน

ซึ่งแนวทางดังกล่าว จะช่วยรัฐบาลประหยัดงบประมาณได้ถึง 50% โดยได้มอบหมายให้ นายอาคม เติมพิทยาไพสิฐ รมช.คมนาคม  ไปสรุปรายละเอียดรูปแบบการให้บริการ ภายในเดือน ธค.นี้
โดยการศึกษามาตรการรถไฟ และรถเมล์ฟรีมี 3 ทางเลือก คือ ยกเลิกมาตรการเดิม และคงมาตรการเดิมแต่เพิ่มการบริหารจัดการที่เหมาะสม รวมถึงคงมาตรการเดิมแบบมีเงื่อนไข
โดยจะให้บริการฟรีเฉพาะบางกลุ่มเท่านั้น ซึ่งในการวิเคราะห์ผลดี และผลเสียของแต่ละแนวทางพบว่าแนวทางสุดท้ายมีความเหมาะสมมากที่สุด

ทั้งนี้มาตรการลดค่าครองชีพรถเมล์ และรถไฟฟรีของรัฐบาลได้ดำเนินมาตั้งแต่ 1 ส.ค.2551 มีผู้ได้รับประโยชน์รวม 897.05 ล้านคน แบ่งเป็นขสมก. 722 ล้านคน และร.ฟ.ท. 175.05 ล้านคน
โดยขสมก.จัดรถเมล์ฟรีให้บริการ 800 คัน คิดเป็นรายได้ที่รัฐบาลให้การสนับสนุนเดือนละ 255 ล้านบาท ส่วน ร.ฟ.ท.ให้บริการรถไฟฟรี ชั้น 3 จำนวน 164 ขบวน คิดเป็นรายได้ที่รัฐบาลสนับสนุนเดือนละ 88 ล้านบาท

ติดตามข่าวสาร การขนส่ง คมนาคม คลิ๊กเลย>>>>>>>

MThai News
