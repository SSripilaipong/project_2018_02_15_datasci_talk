ผู้ค้าทอง คาดราคาทองคำร่วงทำสถิติใหม่ต้นปีหน้าแตะ 17,000 บาท หรือ 1,100 ดอลลาร์สหรัฐใกล้ ราคาเหมือง  หลังคาด เฟด ปรับขึ้นดอกเบี้ยไตรมาส 2 ส่วนปีนี้มองไม่น่าหลุด 18,000 บาท
นายแพทย์กฤชรัตน์ หิรัณยศิริ ประธานกลุ่มบริษัท เอ็มทีเอส โกลด์ แม่ทองสุก  เปิดเผยว่า  ราคาทองคำ จะทำสถิติต่ำสุดใหม่ในไตรมาส 2 ปีหน้าที่ระดับ 1,100 ดอลลาร์ต่อออนซ์ หรือบาทละ 17,200 บาท
ซึ่งเป็นราคาใกล้ราคาหน้าเหมือง หรือราคาต้นทุน เพราะคาดว่าจะมีการปรับขึ้นดอกเบี้ยนโยบายของ ธนาคารกลางสหรัฐ  หรือ เฟด หลังค่าเงินดอลลาร์สหรัฐที่แข็งค่าขึ้นอย่างต่อเนื่อง

ตามตัวเลขเศรษฐกิจที่ออกมาดีขึ้น ส่งผลให้นักลงทุนหันไปลงทุนในรูปสกุลดอลลาร์สหรัฐ ทำให้ราคาทองคำในตลาดโลกปรับลดลงอย่างต่อเนื่อง
โดยนายแพทย์กฤชรัตน์ เปิดเผยเพิ่มเติมว่า ราคาทองคำจะทรงตัวและดีดกลับมาเคลื่อนไหวระหว่าง 1,130-1,220 ดอลลาร์ต่อออนซ์ หรือบาทละ 17,700 – 18,800 บาท ตลอดปี 58 ภายใต้ค่าเงินบาทที่ 33-33.5 บาทต่อดอลลาร์
โดยล่าสุด  นายวิลเลียม ดัดเลย์ ประธานเฟด สาขานิวยอร์ก  และเป็นรองประธานเฟด ที่มีสิทธิในการออกเสียงโหวต ได้ออกมากล่าวถึงการปรับลดลงของราคาน้ำมัน
จะทำให้ เศรษฐกิจสหรัฐ ดีขึ้น พร้อมยังคงมีความเชื่อมั่นว่าถึงแม้อัตราเงินเฟ้อจะลดลงในระยะนี้ แต่อัตราเงินเฟ้อก็จะเริ่มต้นปรับขึ้นเข้าใกล้ระดับเป้าหมายที่ 2% ในปีหน้า
นอกจากนี้ในรายงาน Beige Book ถึงสภาวะของเศรษฐกิจใน 12 เมืองใหญ่ของสหรัฐ ที่มีแนวโน้มฟื้นตัวดีขึ้นต่อเนื่อง ทำให้เป็นไปได้ที่เฟดจะส่งสัญญาณการขึ้นดอกเบี้ยในการประชุมช่วงต้นปี 58
สำหรับสถานการณ์ราคาทองคำปี 57 คาดว่า  ราคาทองคำ จะลดลงไปต่ำสุดเพียง 1,150 ดอลลาร์ต่อออนซ์ หรือบาทละ 18,000 บาท จากปัจจุบันที่ประมาณ 1,193 ดอลลาร์ต่อออนซ์

เช็คราคาทอง ย้อนหลัง คลิ๊กเลย>>>>>>

MThai News
