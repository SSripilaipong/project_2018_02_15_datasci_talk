สมาคมของขวัญ ฯ เผยช่วงปลายปีพิษเศรษฐกิจฉุด ตลาดของขวัญ ซบเซา คาดตลาดรวมหดตัวกว่า 20-30% จากมูลค่าตลาดราว 40,000 ล้านบาท
นายจิรบูลย์ วิทยสิงห์ เลขาธิการสมาพันธ์ผลิตภัณฑ์ไลฟ์สไตล์ไทย และประธานกิตติมศักดิ์ สมาคมของขวัญของชำร่วย และของตกแต่งบ้าน  เปิดเผยว่า
ภาวะเศรษฐกิจชะลอตัวส่งผลให้กำลังซื้อผู้บริโภคลดลง ซึ่งผลกระทบให้บรรยากาศการซื้อของขวัญในช่วงปลายปีนี้เงียบเหงา คาดว่ายอดการสั่งซื้อสินค้าจะลดลงจากช่วงเดียวกันของปีก่อน 30-40 เปอร์เซ็นต์

และส่งผลให้ภาพรวมตลาดของขวัญของชำร่วยและของตกแต่งบ้านภายในประเทศลดลงจากปีก่อน 20-30 เปอร์เซ็นต์ หรือติดลบเป็น 2 เท่า จากอัตราการเติบโตในภาวะเศรษฐกิจที่ 15 เปอร์เซ็นต์
สาเหตุที่ทำให้ตลาดของขวัญในประเทศซบเซาลง เพราะการแข่งขันที่รุนแรงขึ้นจากการเข้ามาของ ธุรกิจออนไลน์  อีกทั้งยังมีคู่แข่งจากประเทศจีนเข้ามาแทรกแซงตลาดและการจำหน่ายสินค้าที่มีราคาถูกกว่า
ทั้งนี้ ตลาดของขวัญของชำร่วยและของตกแต่งบ้านภายในประเทศแบ่งเป็นสินค้าที่ผลิตให้หน่วยงาน เพื่อนำไปมอบให้เป็นของขวัญประมาณ 10,000 ล้านบาท  ตะกร้าของขวัญ ประมาณ 30,000 ล้านบาท และสินค้าที่มอบให้ตามเทศกาลอีกในระดับ 1,000 ล้านบาท

MThai News
