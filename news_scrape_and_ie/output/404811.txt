รัฐบาลเตรียมขึ้นภาษีพร้อมกัน 5 ตัวรวดในปี 58 ส่งผลภาคเอกชนกังวล-ชะลอการลงทุน เศรษฐกิจติดหล่ม
นายศุภวุฒิ สายเชื้อ กรรมการผู้จัดการ หัวหน้าสายงานวิจัย บริษัทหลักทรัพย์ ภัทร เปิดเผยว่า มีความกังวลต่อสภาพเศรษฐกิจไทย จากกรณีที่รัฐบาลมีแผนจะปรับขึ้นภาษีต่าง ๆ ถึง 5 ตัว
ทั้งการขึ้นภาษีมูลค่าเพิ่ม หรือ แวต การเก็บภาษีผู้รับมรดก การเก็บภาษีที่ดิน การขึ้นภาษีน้ำมัน และการเก็บภาษีสรรพสามิตจากราคาขายปลีก จากเดิมเก็บจากราคาหน้าโรงงาน

ส่งผลให้นักลงทุนเกิดความกังวลต่อการเติบโตของเศรษฐกิจ และชะลอการลงทุนออกไป เพื่อรอความชัดเจน ซึ่งจะส่งผลกระทบกับการขยายตัวทางเศรษฐกิจโดรวม
ทั้งนี้ได้ยกตัวอย่างกรณีประเทศญี่ปุ่นที่มีการปรับเพิ่มภาษีการค้าเพียงแค่ตัวเดียว จากเดิม 5% เป็น 8% แต่ส่งผลให้เศรษฐกิจจากที่เคยขยายตัวเป็นบวกกลายเป็นขยายตัวติดลบทันที
และไทยจะปรับเพิ่มภาษีทีเดียวถึง 5 ตัว ซึ่งเรื่องของการปรับเพิ่มภาษีเป็นเรื่องละเอียดอ่อน รัฐบาลต้องพิจารณาให้รอบคอบเพื่อไม่ให้เกิดผลกระทบ
ด้านนายเอกนิติ นิติทัณฑ์ประภาศ รองผู้อำนวยการสำนักงานเศรษฐกิจการคลัง หรือ สศค. กระทรวงการคลัง เปิดเผยว่า การปรับขึ้นภาษีของรัฐบาลมีความจำเป็น
เพราะหากไม่ทำในรัฐบาลนี้ รอให้รัฐบาลที่มาจากการเลือกตั้งจะทำได้ยาก เพราะรัฐบาลที่มาจากการเลือกตั้งไม่อยากขึ้นภาษีให้เสียคะแนนนิยม

MThai News
