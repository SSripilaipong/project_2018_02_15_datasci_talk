ร่วง 3 วันติด ตลาดหุ้นไทยเช้านี้ทรุดกว่า 22 จุด ตามตลาดหุ้นต่างประเทศที่ดิ่งลงอย่างหนัก โดยปัจจัยหลักยังมาจากราคาน้ำมันในตลาดโลกที่ปรับตัวลดลง ขณะที่ หุ้นกลุ่มการบินกลับพุ่งสวนทาง
ผู้สื่อข่าวรายงานบรรยากาศการซื้อขายหลักทรัพย์เช้าวันนี้ (11 ธ.ค.)เปิดตลาดเมื่อเวลา 10.05 น. ลดลง 19.57 จุด โดยดัชนี้ได้ปรับตัวลดลงแรงต่อเนื่องเป็นวันที่ 3 ตามตลาดหุ้นต่างประเทศที่ดิ่งลงอย่างหนัก โดยปัจจัยหลักยังมาจากราคาน้ำมันในตลาดโลกที่ปรับตัวลดลง กดดันให้นักลงทุนเทขายหุ้นกลุ่มพลังงาน ขณะเดียวกันนักลงทุนจะเริ่มชะลอการลงทุนในช่วงใกล้สิ้นปี

ล่าสุด เวลา 10.55 น. ดัชนีตลาดหุ้นเคลื่อนไหวอยู่ที่ระดับ 1,537.12 จุด ลดลง 22.44 จุด หรือคิดเป็น 1.44% มูลค่าการซื้อขาย 23,407.09 ล้านบาท
ขณะที่หุ้นกลุ่มการบิน กลับสวนทาง ราคาขยับขึ้น โดยเมื่อเวลา 11.14 น.หุ้น NOK อยู่ที่ 13.50 บาท เพิ่มขึ้น 1.70 บาท (+14.41%) มูลค่าซื้อขาย 681.20 ล้านบาท ,หุ้น AAV อยู่ที่ 4.82 บาท เพิ่มขึ้น 0.16 บาท (+3.43%) มูลค่าซื้อขาย 423.17 ล้านบาท,หุ้น THAI อยู่ที่ 15.80 บาท เพิ่มขึ้น 0.20 บาท(+1.28%) มูลค่าซื้อขาย 148.78 ล้านบาท,หุ้น BA อยู่ที่ 22.90 บาท เพิ่มขึ้น 0.10 บาท (+0.44%) มูลค่าซื้อขาย 285.70 ล้านบาท
MThai News

