กิจการร่วมค้า ′เอ็นวีพีเอสเคจี′ ส่งหนังสือทวงหนี้ 9,618 ล้านบาท หลังศาลสั่งกรมควบคุมมลพิษชดใช้ภายใน 90 วัน เอ็นวีพีเอสเคจี ระบุหากจ่ายใน 30 วัน จะไม่คิดดอกเบี้ย กรณี สั่งยกเลิกโครงการ บ่อบำบัดน้ำเสีย คลองด่าน
หลังศาลปกครองสูงสุดมีคำสั่งให้กรมควบคุมมลพิษ (คพ.) กระทรวงทรัพยากรธรรมชาติและสิ่งแวดล้อม (ทส.) ชดใช้ค่าเสียหายแก่กิจการร่วมค้าเอ็นวีพีเอสเคจี (NVPSKG) คู่สัญญารัฐ ในฐานะผู้ก่อสร้างระบบบำบัดน้ำเสียคลองด่าน กรณี สั่งยกเลิกโครงการออกแบบรวมก่อสร้างระบบรวบรวมและบำบัดน้ำเสียเขตควบคุมมลพิษ จ.สมุทรปราการ หรือระบบบำบัดน้ำเสีย คลองด่าน  เป็นเงิน 9,618 ล้านบาท ตั้งแต่วันที่ 21 พฤศจิกายน 2557 โดยให้ชำระเงินภายใน 90 วัน ทั้งนี้จะมีดอกเบี้ยเกิดขึ้นวันละ 2 ล้านบาท นับจากวันที่ศาลตัดสิน

ล่าสุด หนังสือทวงหนี้จากตัวแทนของกลุ่มกิจการร่วมค้าเอ็นวีพีเอสเคจี ได้ส่งมาที่ คพ.แล้วโดยเร่งให้ คพ.รีบไปชำระหนี้ตามคำสั่งศาลให้เร็วที่สุด ภายใน 30 วันนับจากวันที่ศาลตัดสินโดยบริษัทจะไม่คิดในส่วนของดอกเบี้ย
นายวิเชียร จุ่งรุ่งเรือง อธิบดี คพ.กล่าวว่า ขณะนี้ คพ.ยังรอตัวเลขค่าใช้จ่ายที่ต้องชำระจากหลายหน่วยงานที่เกี่ยวข้อง หลังจากนั้นจะส่งเรื่องให้คณะรัฐมนตรี (ครม.) พิจารณาเพื่อหาที่มาของเงินที่จะมาจ่าย คาดว่าภายในวันที่ 16 ธันวาคม น่าจะนำเรื่องเข้า ครม.ได้
ส่วนความคืบหน้ากรณีที่ คพ.ได้ทำการสืบทรัพย์ เพื่อให้ผู้ที่เกี่ยวข้องกับการทำให้ คพ.ต้องได้รับความเสียหายครั้งนี้จำนวน 15 คนมาจ่ายค่าเสียหายนั้น ผู้เกี่ยวข้องทั้ง 15 คนได้เข้าไปร้องต่อศาลปกครองขอให้ระงับคำสั่งดังกล่าว คาดยังคงต้องต่อสู้กันอีกระยะหนึ่ง
MThai News
