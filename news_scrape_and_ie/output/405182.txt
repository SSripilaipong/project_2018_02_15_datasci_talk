บอร์ดค่าจ้าง มีมติคงอัตตรา ค่าแรงขั้นต่ำที่  300 บาทไปจนถึงปลายปี 58 หลังค่าครองชีพยังไม่ปรับขึ้น ราคาน้ำมันลดลง และเงินเฟ้ออยู่ในระดับต่ำ
นายนคร ศิลปอาชา ปลัดกระทรวงแรงงาน ในฐานะประธานคณะกรรมการค่าจ้าง หรือบอร์ดค่าจ้าง  เปิดเผยว่า ที่ประชุมบอร์ดค่าจ้างมีมติคงอัตราค่าจ้างขั้นต่ำวันละ 300 บาททั่วประเทศ ไปจนถึงปลายปี 58 ตามมติเดิม

เนื่องจากค่าครองชีพไม่มีการปรับขึ้น ราคาน้ำมันลดลง อัตราเงินเฟ้ออยู่ในระดับต่ำ ส่วนข้อเสนอเครือข่ายแรงงานให้ปรับขึ้นค่าจ้างขั้นต่ำเป็นวันละ 321 บาทนั้น ยังไม่มีการยื่นหนังสือมายังบอร์ดค่าจ้าง แต่ก็มีการพิจารณาด้วย
ส่วนกรณีที่แรงงานแสดงความเป็นห่วงว่าราคาสินค้าจะปรับเพิ่มขึ้น เนื่องจากรัฐบาลได้ปรับขึ้น ค่าครองชีพ ให้แก่ข้าราชการชั้นผู้น้อยที่มีอัตราเงินเดือนไม่ถึง 9,000 และ 13,000 บาทนั้น
ที่ประชุมพิจารณาว่ามีการปรับขึ้นแต่ค่าครองชีพเท่านั้น และเป็นจำนวนไม่มาก อีกทั้งได้ให้กระทรวงพาณิชย์ช่วยควบคุมราคาสินค้าไม่ให้ปรับขึ้น ทั้งนี้ จะมีการหารือการปรับขึ้นค่าจ้างอีกครั้งในช่วงปลายปี 58
ขณะที่ นายชาลี ลอยสูง ประธานคณะกรรมการสมานฉันท์แรงงานไทย หรือ คสรท.  เปิดเผยว่า หากค่าครองชีพไม่มีการปรับขึ้นแล้ว ไม่ปรับค่าจ้างขั้นต่ำก็ไม่มีปัญหา
แต่หากมีการปรับขึ้นค่าครองชีพก็ควรจะปรับให้กับแรงงานเพราะที่ผ่านมามีปัญหามาตลอด นอกจากนี้ อยากฝากในเรื่องการปรับลดราคาน้ำมันลง แล้วค่ารถที่ขึ้นตอนน้ำมันขึ้นราคาจะมีการปรับลงหรือไม่

MThai News
