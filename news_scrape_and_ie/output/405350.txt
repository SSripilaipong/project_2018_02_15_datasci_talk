กระทรวงพาณิชย์ ได้จัด งานธงฟ้า ครั้งแรกของปีงบประมาณ 58 ตั้งแต่วันนี้ไปจนถึงวันที่ 15ธ.ค.57เป็นของขวัญปีใหม่ให้กับประชาชน เพื่อช่วยลดค่าครองชีพ
นายบุณยฤทธิ์ กัลยาณมิตร อธิบดีกรมการค้าภายใน เปิดเผยว่า  กระทรวงพาณิชย์ ได้จัด งานธงฟ้า ครั้งแรกของปีงบประมาณ 58 ถือเป็นการมอบของขวัญปีใหม่ให้กับประชาชน เพื่อช่วยลดค่าครองชีพ และเพิ่มกำลังซื้อให้กับผู้มีรายได้น้อย รวมทั้งชะลอการปรับขึ้นราคาสินค้าในช่วงที่มีภาระการใช้จ่ายสูงขึ้นจากการเข้าสู่ช่วงเทศกาลปีใหม่

โดยงานจะจัดที่ศูนย์การแสดงสินค้าและการประชุมอิมแพ็ค เมืองทองธานี เอ็กซิบิชั่นฮอลล์ 5-6 ระหว่างวันที่ 11-15 ธ.ค.นี้ โดยภายในงานได้นำสินค้าอุปโภคบริโภค สินค้าเกษตรคุณภาพดี ส่งตรงจากฟาร์ม และอาหารสำเร็จรูป มาจำหน่ายในราคาต่ำกว่าท้องตลาด 20-40%
เช่น ข้าวสาร ไข่ไก่ เนื้อหมู เนื้อไก่ น้ำมันพืช น้ำตาลทราย และอาหารสำเร็จรูป โดยคาดว่าจะมีประชาชนเข้าร่วมงานประมาณ 150,000 คน 
มีเงินหมุนเวียน 100-120ล้านบาท ช่วยลดภาระค่าครองชีพประชาชนได้ประมาณ 40-50ล้านบาท
อย่างไรก็ตาม กระทรวงพาณิชย์ เตรียมจัดโครงการมอบของขวัญประชาชนครั้งใหญ่สุดของประเทศ กำหนดไว้ระหว่างวันที่ 24-30 ธ.ค.นี้ 
โดยจะลดราคาสินค้าในทุกแผนก ในห้างสรรพสินค้า ห้างค้าปลีก และร้านสะดวกซื้อพร้อมกันทั่วประเทศ
ขอบคุณข้อมูลจาก น.ส.พ. ฐานเศรษฐกิจ

