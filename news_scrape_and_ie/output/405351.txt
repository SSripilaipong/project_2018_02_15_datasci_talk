‘ จรัมพร ‘ จากผู้บริหารกองทุนดาวรุ่ง ลูกหม้อไทยพาณิชย์ สู่จุดสูงสุดผู้จัดการตลาดฯ และความท้าทายครั้งใหม่ ‘ ดีดีการบินไทย ‘ เก้าอี้ที่ร้อนที่สุดที่หนึ่งในสายตานักบริหาร
‘ จรัมพร โชติกเสถียร ‘ หรือพี่นก ชื่อที่ไม่มีใครในวงธุรกิจตลาดทุนบ้านเราไม่รู้จัก กับประสบการณ์ทำงานในสายงานด้านตลาดทุนกว่า 30 ปี วันนี้ในวัย 57 กะรัต กับความท้าทายครั้งใหม่

นายจรัมพร โชติกเสถียร อดีตกรรมการ และผู้จัดการตลาดหลักทรัพย์แห่งประเทศไทยคนที่ 11  ก้าวขึ้นรับตำแหน่งที่ร้อนที่สุด หรือคนในวงการธุรกิจบ้านเราเรียกกันว่า ‘ตำแหน่งปราบเซียน’
เก้าอี้ ‘ดีดีการบินไทย’ หรือ กรรมการผู้อำนวยการใหญ่ บริษัทการบินไทย จำกัด (มหาชน)  อยู่ในครอบครองของนายจรัมพรเป็นที่เรียบร้อยแล้ว ตั้งแต่ 4 ธค.57 ที่ผ่านมา
ซึ่งการนั่งบนเก้าอี้ตัวนี้แตกต่างจากเก้าอี้ทุกตัวที่นายจรัมพรเคยนั่งมา ไม่ใช่เพราะรูปร่าง หรือลักษณะของเก้าอี้มันแปลกประหลาดหรืออย่างไรครับ แต่เป็นเพราะความท้าทาย และกดดันมหาศาลที่รออยู่ต่างหาก

แต่ด้วยไฟที่ยังแรงเหลือล้น ทำให้นายจรัมพรมั่นใจเหลือเกินว่าจะสามารถอยู่ครบวาระ 4 ปีซึ่งเป็นเรื่องยากมากที่ ‘ดีดี’ ที่มาจากการสรรหาจะทำแบบนั้นได้ ไม่เช่นนั้นคงไม่มีใครเรียกเก้าอี้ปราบเซียนอย่างแน่นอน
ไม่เพียงแค่นั้น นายจรัมพรยังตั้งเป้าหมายว่าจะทำให้ ‘เจ้าจำปี’ กลับมามีกำไรได้ทันทีในปี 58 และสามารถก้าวขึ้นไปเป็นสายการบินที่ดีที่สุดในเอเชีย และติด 1 ใน 5 ของโลก
ด้วยกลยุทธ์การเร่งหารายได้ ลดค่าใช้จ่าย เพิ่มคุณภาพบริการ นำเสนอผลิตภัณฑ์ที่ตรงความต้องการลูกค้า รวมถึงการเจาะลูกค้ากลุ่มเป้าหมายให้ได้ ซึ่งขณะนี้อยู่ระหว่างการจัดทำแผนให้ชัดเจนขึ้น

เพื่อนำเสนอต่อคณะกรรมการ หรือบอร์ดการบินไทย ภายในสิ้นปีนี้ เพื่อนำเสนอต่อคณะกรรมการนโยบายและกำกับดูรัฐวิสาหกิจ (คนร.) หรือ ‘ซูเปอร์บอร์ด’ ในเดือนมกราคม ปี 58
เรียกได้ว่าไม่ต้องใช้เวลาปฐมนิเทศกับน้องใหม่คนนี้เลย ไม่รู้ว่าเพราะเก้าอี้ร้อนหรือเปล่า นายจรัมพรเลยนั่งแปปเดียวแล้วลุกไปทำงานดีกว่า เพราะยิ่งช้าอาการเจ้าจำปีจะยิ่งหนักไปเรื่อย ๆ
และอีกสิ่งหนึ่งที่สำคัญต่อวิสัยทัศน์การทำงานของนายจรัมพรคือ มองว่าการเป็นรัฐวิสาหกิจของการบินไทย ไม่ได้ส่งผลต่อการแข่งขัน แต่เพียงต้องปรับตัวให้ทันกับคู่แข่ง ทั้งพรีเมี่ยม และโลว์คอสต์


ลูกผู้ชายพอที่จะตัดช่องว่างที่จะใช้เป็นข้ออ้างยามลงได้ เชื่อได้เลยว่าหลาย ๆ คนในวงการ เชื่อในฝีไม้ลายมือ ผู้บริหาร 57 กะรัตคนนี้ ว่าจะต้องพาการบินไทยกลับมาบินสูงได้อีกครั้ง
แต่…การบินไทย ก็คือการบินไทยหรือเปล่า ใครเข้ามาก็เจ็บจนทนพิษบาดแผลไม่ไหวหรือไม่ นี่คือสิ่งที่ไม่มีใครตอบได้ แต่พี่นก ‘จรัมพร’ จะได้ยินคำตอบชัดเจนขึ้นเรื่อย ๆ ด้วยตัวของพี่นกเอง
ไม่แน่เหมือนกันนะครับ ‘นก’ อาจจะเป็นผู้นำฝูงบินของการบินไทย ให้บินสูงอีกครั้งก็เป็นได้

MThai News
