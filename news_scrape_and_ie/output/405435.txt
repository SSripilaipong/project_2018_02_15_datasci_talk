ปตท. แต่งตัวบริษัทลูก  GPSC  เตรียมเข้าตลาดไตรมาสแรกปีหน้า คาดระดมทุนได้ราว 6-8 พันล้านบาท ตั้งเป้าเพิ่มกำลังผลิตไฟฟ้าอีก 1,000 เมกะใน 5 ปี
นายสุรงค์ บูลกุล ประธานเจ้าหน้าที่ปฏิบัติการกลุ่มธุรกิจโครงสร้างพื้นฐาน บริษัท ปตท. จำกัด (มหาชน) หรือ PTT และประธานกรรมการ บริษัท โกลบอล เพาเวอร์ ซินเนอร์ยี่ จำกัด (มหาชน) หรือ GPSC  เปิดเผยว่า
ขณะนี้บริษัทอยู่ระหว่างการจัดแบบแสดงรายการข้อมูล (ไฟลิ่ง) บมจ.โกลบอล เพาเวอร์ ซินเนอร์ยี่ ก่อนยื่นไฟลิ่งต่อ สำนักงานคณะกรรมการกำกับหลักทรัพย์และตลาดหลักทรัพย์ หรือก.ล.ต.

คาดว่าจะพร้อมเข้าตลาดหลักทรัพย์ฯในไตรมาส 1 ปี 58 ถือเป็นบริษัทขนาดใหญ่ที่มีการเข้าซื้อขายหุ้นในตลาดหลักทรัพย์ฯเป็นครั้งแรกในรอบหลายปีนี้
โดยคาดว่าจะได้เงินจากการขายหุ้นใหม่แก่ประชาชนทั่วไปครั้งแรก หรือ ไอพีโอ  คิดเป็น 25% ของทุนจดทะเบียน จำนวน 6-8 พันล้านบาท เพื่อใช้ลงทุนโรงไฟฟ้าทั้งใน และต่างประเทศเพิ่มขึ้น
ทั้งนี้ GPSC วางเป้าหมายเพิ่มกำลังการผลิตไฟฟ้าเพิ่มขึ้น 1 พันเมกะวัตต์ใน 5 ปีข้างหน้า จากปัจจุบันมีกำลังผลิตอยู่ 1.8 พันเมกะวัตต์ มาจากการลงทุนทั้งไทยและต่างประเทศ

อาทิ  โรงไฟฟ้า SPP  2 โรงๆละ 120 เมกะวัตต์ โรงไฟฟ้าชีวมวล โรงไฟฟ้าพลังงานแสงอาทิตย์ในต่างประเทศ ส่วนการลงทุน โรงไฟฟ้าแสงอาทิตย์  เพิ่มเติมในไทย
คงต้องรอดูนโยบายภาครัฐว่าจะส่งเสริมการรับซื้อไฟฟ้าเพิ่มเติมมากน้อยเพียงใด จากปัจจุบันบริษัทฯมีกำลังการผลิตไฟฟ้าแสงอาทิตย์ 40 เมกะวัตต์
ทั้งนี้ บริษัทฯได้ศึกษาโอกาสการลงทุนโรงไฟฟ้าแสงอาทิตย์ที่ประเทศญี่ปุ่นด้วย โดยวางเป้าหมายมีกำลังการผลิตจากพลังงานหมุนเวียน 20% ของกำลังการผลิตไฟฟ้ารวม
นอกจากนี้ ได้มีการหารือถึงแนวทางการลดสัดส่วนการถือหุ้น บริษัท บางจากปิโตรเลียม จำกัด (มหาชน) หรือ BCP เพื่อให้การแข่งขันเป็นรูปธรรมมากขึ้น รวมทั้งการนำหุ้นบริษัท สตาร์ปิโตรเลียม รีไฟน์นิ่ง หรือ SPRC เข้าตลาดหลักทรัพย์ฯ อีกด้วย

ติดตามข่าวสาร พลังงาน คลิ๊กเลย>>>>>>>

MThai News
