กระทรวงการพัฒนาสังคมและความมั่นคงของมนุษย์  เตรียมให้ ของขวัญปีใหม่ คนไทยด้วยการลดดอกเบี้ยโรงจำนำเหลือ 1% เพิ่มเบี้ยคนพิการเป็น 800 บาท และอื่น ๆ อีก 20 รายการ
พล.ต.อ.อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ หรือ พม . เปิดเผยว่า กระทรวงฯมีของขวัญที่จะให้ประชาชน ประมาณ 20 ชิ้น

อาทิ การเพิ่ม เบี้ยผู้พิการ จาก 500 เป็น 800 บาทต่อเดือน การ ลดดอกเบี้ยโรงรับจำนำ ให้แก่ผู้ยากไร้ที่มาใช้บริการให้เหลือเพียง 1% และจะมีการประมูลของหลุดโรงจำนำในราคาถูกด้วย
ทั้งยังมีการมอบเอกสารสิทธิทางที่ดินที่ พม.รับผิดชอบอยู่ให้แก่ประชาชน และการซ่อมบ้านให้แก่ผู้ยากไร้อีกหลายรายการ โดยจะแถลงพร้อมกับรัฐบาล วันที่ 25 ธันวาคมนี้
พร้อมกันนี้รัฐมนตรีว่าการกระทรวงการพัฒนาสังคมฯ ยังกล่าวด้วยว่า ในวันที่ 13 ธ.ค. กระทรวงฯ จะคิกออฟ แถลงเปิดศูนย์เกี่ยวกับการรับแจ้งเรื่องความรุนแรง
ที่ได้พัฒนาปรับปรุงวางระบบสายด่วน 1310 ใหม่ เพื่อให้ประชาชนเข้าถึงบริการของรัฐด้านการช่วยเหลือเยียวยาความรุนแรงต่างๆ ได้ง่ายขึ้น ซึ่งได้ปรับร่างบันทึกความเข้าใจกับหน่วยงานที่เกี่ยวข้อง
ในการเข้าช่วยเหลือที่รวดเร็ว และมีช่องทางที่จะให้ผู้หญิงที่ทำงานในต่างประเทศได้ร้องเรียนทางเว็บไซต์ด้วย

MThai News
