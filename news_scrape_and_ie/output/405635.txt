ปตท .แนะภาครัฐยกเลิกจัดเก็บเงินส่งเข้า กองทุนน้ำมัน ฯ หลังมีสถานะเป็นบวกที่ 1 หมื่นล้านบาท ชี้ควรใช้เงินกองทุนฯ ในกรณีขาดแคลนน้ำมันและราคาน้ำมันผันผวนเท่านั้น
นายไพรินทร์ ชูโชติถาวร ประธานเจ้าหน้าที่บริหารและกรรมการผู้จัดการใหญ่ บริษัท ปตท.จำกัด (มหาชน) แสดงความเห็นต่อการจัดเก็บเงินส่งเข้ากองทุนน้ำมันเชื้อเพลิง ว่า ที่ผ่านมา กองทุนน้ำมันฯ ถูกนำไปใช้ผิดวัตถุประสงค์ โดยเฉพาะการนำไปใช้เพื่อประชานิยมและการอุดหนุนราคาก๊าซแอลพีจี จนกองทุนน้ำมันฯ มีสถานะติดลบ
แต่ปัจจุบันราคาน้ำมันที่อ่อนตัวลงมา รวมถึงการยกเลิกอุดหนุนด้วยการลอยตัวราคาก๊าซแอลพีจี ทำให้สถานะกองทุนน้ำมันฯ ปัจจุบันกลับมาเป็นบวกที่ 1 หมื่นล้านบาท โดยมีรายรับประมาณ 300 ล้านบาทต่อวัน ส่วนตัวเห็นว่า หากใช้กองทุนน้ำมันฯ ตามวัตถุประสงค์เพื่อป้องกันภาวะขาดแคลนและราคาน้ำมันผันผวน ซึ่งเป็นวัตถุประสงค์ที่แท้จริง ก็ถือว่าสถานะกองทุนน้ำมันฯ ขณะนี้มีเงินเพียงพอแล้ว และไม่จำเป็นต้องเงินส่งเข้ากองทุนน้ำมันฯ อีก เพราะราคาน้ำมันอยู่ในระดับต่ำ
อย่างไรก็ตาม หากยกเลิกการจัดเก็บซึ่งอาจทำให้น้ำมันกลุ่มเบนซินบางกลุ่มลดลงถึง 10 บาทต่อลิตรนั้น เชื่อว่า รัฐบาลจะมีกลไกในการดูแลราคาเพื่อให้ใช้อย่างมีประสิทธิภาพ โดยเฉพาะการจัดเก็บภาษีสรรพสามิต นอกจากนี้ ต้องมีการเฉลี่ยส่วนต่างราคาน้ำมันเบนซินและแก๊สโซฮอล์เพื่อเป็นการสนับสนุนภาคเกษตรกรรมด้วย
ส่วนกรณีที่นักวิชาการเสนอให้ทุกภาคส่วนใช้โครงสร้างราคาขายส่งแอลพีจีเดียวกันนั้น ปัจจุบัน แอลพีจีภาคปิโตรเคมีที่กลุ่ม ปตท.ซื้อมีราคาสูงสุด เนื่องจากเป็นราคาที่ถูกกับเม็ดพลาสติก ซึ่งไม่ได้ลดลงตามราคาน้ำมัน ขณะที่กลุ่มปิโตรเคมีอื่นที่ไม่ใช่ ปตท. ซื้อต่ำกว่า เนื่องจากผูกกับราคาแนฟทา หากให้ใช้ราคาเดียวกัน ก็ต้องดูว่าจะยอมรับได้หรือไม่ แต่ก็เห็นว่า ปิโตรเคมี ที่ใช้สูตรราคาแยกจากกลุ่มอื่น ก็น่าจะปล่อยให้เป็นไปตามกลไกนั้น
ด้านนายวิรัตน์ เอื้อนฤมิตร ประธานเจ้าหน้าที่บริหารการเงิน ปตท. กล่าวว่า ราคาน้ำมันที่ร่วงลงต่อเนื่องมาอยู่ที่ระดับ 60 ดอลลาร์สหรัฐต่อบาร์เรล จาก 92 ดอลลาร์สหรัฐต่อบาร์เรล ในช่วงไตรมาส 3 ทำให้โรงกลั่นมีผลกระทบจาก stock lost ส่วนจะมีผลกระทบมากน้อยแค่ไหน ต้องมีการประเมินอีกครั้ง แต่เชื่อว่าจะไม่กระทบต่อการขายหุ้นบางจากฯ และเอสพีอาร์ซี ที่ ปตท.ถืออยู่ เพราะผู้สนใจซื้อหุ้นน่าจะมองผลการลงทุนในระยะยาวมากกว่า
ทั้งนี้ ราคาน้ำมันดิบที่อยู่ในระดับต่ำจะส่งผลดีต่อเนื่องถึงราคาค่าไฟฟ้างวดที่ 2 ของปีหน้า (58) งวดเดือนพฤษภาคมถึงเดือนสิงหาคม ที่จะปรับลดลงด้วย เนื่องราคาค่าไฟฟ้าจะอิงกับราคาก๊าซธรรมชาติย้อนหลัง 6 เดือน
ติดตามอ่านข่าวเกี่ยวกับ “น้ำมัน” ทั้งหมดได้ที่นี่ >>>>
MThai News
