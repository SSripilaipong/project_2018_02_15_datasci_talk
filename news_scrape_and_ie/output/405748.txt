หลังจาก กระทรวงคมนาคม ได้ประกาศใน ราชกิจจานุเบกษา กำหนดอัตราค่าโดยสารรถแท็กซี่มิเตอร์ ที่จดทะเบียนในกรุงเทพมหานคร ส่งผลให้ตั้งแต่วันที่ 13 ธ.ค. จะมีการใช้ค่าโดยสารรถแท็กซี่ในอัตราใหม่ นั้น
ล่าสุด นายจิรุตม์ วิศาลจิตร รองอธิบดีกรมการขนส่งทางบก กล่าวว่า แม้ค่าโดยสารแท็กซี่อัตราใหม่จะมีผลบังคับใช้แล้ว แต่ในทางปฏิบัติแท็กซี่ยังปรับขึ้นค่าโดยสารไม่ได้ จนกว่าจะผ่านการตรวจสอบสภาพรถ ปรับจูนมิเตอร์ และได้รับการรับรองซีลตะกั่วจากกรมการขนส่งทางบก
“หลังจากวันที่ 20 ธ.ค. จะมีแท็กซี่คันแรกปรับขึ้นค่าโดยสาร โดยรถจะมีสติ๊กเกอร์จากกรมรับรองติดหน้ารถ ส่วนการขึ้นค่าแท็กซี่ทั้งระบบ 1 แสนคันนั้น จะใช้เวลาไม่เกิน 40 วัน”  นายจิรุตม์ กล่าว
สำหรับอัตราค่าโดยสารใหม่ คือ 1 กม.แรกเริ่มที่ 35 บาท เกิน 1-10 กม.คิด กม.ละ 5.50 บาท ส่วนที่เกิน 10-20 กม.คิดที่ กม.ละ 6.50 บาท ระยะทางเกิน 20-40 กม.คิดที่ กม.ละ 7.50 บาท เป็นต้น ส่วนกรณีรถไม่เคลื่อนที่ หรือเคลื่อนที่ไม่เกิน 6 กม./ชม.คิดค่าโดยสารนาทีละ 2 บาท
MThai News
