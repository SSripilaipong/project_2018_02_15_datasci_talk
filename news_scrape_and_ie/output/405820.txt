สนามไชย 15 ธ.ค. – รมว.คมนาคมฉลองความสำเร็จหัวเจาะอุโมงค์รถไฟฟ้าลอดแม่น้ำเจ้าพระยา ยืนยันหาเอกชนบริหารระบบเดินรถไฟฟ้าสีน้ำเงินเดือน ก.พ.58 คาดเปิดเดินรถทั้งระบบ เม.ย.62
พล.อ.อ.ประจิน จั่นตอง รัฐมนตรีว่าการกระทรวงคมนาคม เป็นประธานพิธีฉลองความสำเร็จหัวเจาะอุโมงค์รถไฟฟ้าลอดแม่น้ำเจ้าพระยาของโครงการรถไฟฟ้าสีน้ำเงิน ส่วนสัญญาที่ 2 สถานีสนามไชย-สถานีท่าพระ ปัจจุบันงานก่อสร้างคืบหน้าแล้วร้อยละ 68.09 เร็วกว่าแผนร้อยละ 2 คาดว่างานก่อสร้างทั้งหมดจะเสร็จปี 2559 และ รฟม.ยืนยันว่าการเปิดเดินรถไฟฟ้าทั้งระบบจะสามารถดำเนินการได้เดือนเมษายน 2562

พล.อ.อ.ประจิน กล่าวว่า งานก่อสร้างสัญญาที่ 2 ของรถไฟฟ้าสีน้ำเงิน ถือว่าความคืบหน้าน่าพอใจ และเดือนกุมภาพันธ์ 2558 รฟม.น่าจะสามารถสรุปการหาเอกชนบริหารระบบเดินรถได้ ซึ่งจะเป็น รฟม.ผู้ได้รับสัมปทานเดินรถรายเดิมช่วงบางซื่อ-หัวลำโพงหรือไม่นั้น ไม่ได้เจาะจงว่าจะเป็นเอกชนรายใด แต่กระทรวงย้ำเรื่องความสะดวกในการเดินทางต่อเชื่อมและไม่เป็นภาระค่าใช้จ่ายในการเดินทางของประชาชน ส่วนงานก่อสร้างในอุโมงค์คาดเสร็จเดือนเมษายน 2558
ทั้งนี้ งานก่อสร้างรถไฟฟ้าสีน้ำเงินส่วนต่อขยายช่วงหัวลำโพง-บางแค และ บางซื่อ-ท่าพระ ระยะทาง 27 กิโลเมตร มีทั้งสิ้น 19 สถานี ความก้าวหน้าของการก่อสร้างทั้งโครงการ ซึ่งมี 5 สัญญาอยู่ที่ร้อยละ 57.33 โดยการเจาะอุโมงค์ลอดแม่น้ำเจ้าพระยามีระยะทาง 2.3 กิโลเมตร ถือเป็นสัญญาที่ 2 เมื่อเสร็จจะเป็นการเชื่อมต่อฝั่งตะวันตกและฝั่งตะวันออกของแม่น้ำเจ้าพระยาของรถไฟฟ้าสีน้ำเงินได้

ข้อมูลข่าวจากสำนักข่าวไทย
ติดตามอ่านข่าวเกี่ยวกับ “รถไฟฟ้า” ทั้งหมดได้ที่นี่ >>>>
MThai news
