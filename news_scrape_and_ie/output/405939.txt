นายกฯ ประยุทธ์  มั่นใจ เศรษฐกิจปีหน้า โต 3.5-4.5%  ชี้ยุทธศาสตร์ใหม่ของ บีโอไอ จะเป็นตัวจักรสำคัญที่จะช่วยให้นโยบายเศรษฐกิจของรัฐบาลประสบความสำเร็จ  คาดยอดขอส่งเสริมการลงทุนปีนี้ได้ตามเป้า 7 แสนล้านบาท
พล.อ.ประยุทธ์ จันทร์โอชา นายกรัฐมนตรี  กล่าวปาฐกถาพิเศษเรื่องยุทธศาสตร์ การส่งเสริมการลงทุน ในระยะ 7 ปี (พ.ศ.2558-2564) ของ สำนักงานคณะกรรมการส่งเสริมการลงทุน (บีโอไอ)  ว่า ปัจจุบันรัฐบาลกำลังแก้ไขปัญหาเศรษฐกิจโดยรวมอย่างเร่งด่วน รวมทั้งดำเนินการเพื่อเสริมสร้างศักยภาพทางเศรษฐกิจของประเทศให้มีความเจริญเติบโตอย่างต่อเนื่องเท่าเทียมกัน และยั่งยืน ซึ่งขณะนี้ก็มีความคืบหน้าของการดำเนินงานในหลายด้าน และยุทธศาสตร์ส่งเสริมการลงทุนใหม่ของบีโอไอ ถือเป็นปัจจัยสำคัญที่จะช่วยสนับสนุนให้การดำเนินงานด้านเศรษฐกิจของรัฐบาลประสบความสำเร็จ



ขณะนี้สถานการณ์เศรษฐกิจไทยปลายปีเริ่มดีขึ้น แต่ยังไม่พอใจมากนัก และในปีนี้ยังคาดว่ายอดขอรับการส่งเสริมการลงทุนถึงเป้าหมาย 7 แสนล้านบาท และนักท่องเที่ยวต่างชาติเริ่มดีขึ้น จึงคาดว่าในปี 2558 จะมีนักท่องเที่ยงต่างชาติเข้าประเทศจำนวน 27 ล้านคน สูงจากปีนี้ที่มีจำนวน 25 ล้านคน เมื่อรวมกับการเดินหน้าพัฒนาโครงสร้างพื้นฐาน รถไฟรางคู่ รถไฟฟ้าชานเมือง และการดูแสสินค้าภาคเกษตร และการท่องเที่ยวเมื่อดีขึ้น คาดว่าจะทำให้จีดีพีในปี 2558 ขยายตัวได้ประมาณ 3.5-4.5%
นางหิรัญญา สุจินนัย รักษาราชการแทน เลขาธิการบีโอไอกล่าวว่า ในยุทธศาสตร์การส่งเสริมการลงทุนฯนอกจากจะปรับการให้สิทธิประโยชน์จากเดิมที่พิจารณาตามเขตพื้นที่ ไปเป็นการให้การส่งเสริมในอุตสาหกรรมเป้าหมายแล้ว บีโอไอ ยังให้ความสำคัญต่อการกระจายความเจริญไปยังภูมิภาค โดยกำหนดให้จังหวัดที่มีรายได้ต่อหัวต่ำที่สุดของประเทศ 20 จังหวัด ได้แก่ กาฬสินธุ์, ชัยภูมิ, นครพนม, น่าน, บึงกาฬ, บุรีรัมย์, แพร่, มหาสารคาม, มุกดาหาร, แม่ฮ่องสอน, ยโสธร, ร้อยเอ็ด, ศรีสะเกษ, สกลนคร, สระแก้ว, สุโขทัย, สุรินทร์, หนองบัวลำภู, อุบลราชธานี และอำนาจเจริญ
ผู้ประกอบการที่ลงทุนในจังหวัดเหล่านี้ จะได้รับการยกเว้นภาษีเงินได้นิติบุคคลเพิ่ม 3 ปี หากเป็นกิจการที่อยู่ในกลุ่ม A1 และ A2 ซึ่งได้รับการยกเว้นภาษี 8 ปีอยู่แล้ว จะได้รับลดหย่อนภาษีเงินได้ 50% เพิ่มอีก 5 ปี รวมทั้งยังได้รับสิทธิหักค่าขนส่ง ค่าไฟฟ้า และค่าประปาได้ 2 เท่า เป็นเวลา 10 ปี และหักค่าติดตั้งหรือก่อสร้างสิ่งอำนวยความสะดวก 25% ของเงินลงทุน ส่วนผู้ที่เข้าไปตั้งสถานประกอบการในนิคมอุตสาหกรรม หรือเขตอุตสาหกรรมที่ได้รับการส่งเสริม จะได้รับการยกเว้นภาษีเงินได้นิติบุคคลเพิ่ม 1 ปี
นอกจากนี้ ยังเพิ่มนโยบายส่งเสริมการลงทุนเพื่อพัฒนาอุตสาหกรรมในพื้นที่จังหวัดชายแดนภาคใต้ และการส่งเสริมการลงทุนในเขตพัฒนาเศรษฐกิจพิเศษ โดยในส่วนของนโยบายส่งเสริมการลงทุนเพื่อพัฒนาอุตสาหกรรมชายแดนใต้ จะมุ่งส่งเสริมใน 4 จังหวัดชายแดนใต้ และ 4 อำเภอของจังหวัดสงขลา ซึ่งในกรณีทั่วไป กำหนดให้ทุกประเภทกิจการที่ให้การส่งเสริมได้รับสิทธิประโยชน์ด้านภาษีอากรสูงสุด
นางหิรัญญากล่าวถึงเป้าหมายยอดการขอรับการส่งเสริมการลงทุนในปี 2558 คาดว่าจะอยู่ในระดับ 8 แสนล้านบาท ส่วน 
ปี 2557 คาดว่าจะอยู่ที่ประมาณ 8 แสนล้านบาท แต่ถ้าเดือนธันวาคมนี้มีโครงการขนาดใหญ่ เช่น การลงทุนโครงการโรงไฟฟ้า หรือโครงการผลิตชิ้นส่วนยานยนต์ ก็อาจจะทำให้ขยับถึง 9 แสนล้านบาท
นายสแตนเลย์ คัง ประธานหอการค้าต่างประเทศในประเทศไทย กล่าวว่า จากกการพิจารณานโยบายใหม่ของบีโอไอ มองว่าดีกว่าเดิม แต่ถ้าเปรียบเทียบกับประเทศคู่แข่งอย่างมาเลเซีย และสิงคโปร์ ที่มีเป้าหมายดึงดูดอุตสาหกรรมที่ใช้เทคโนโลยีขั้นสูง และนวัตกรรมเหมือนกับไทย ก็มีแนวนโยบายไม่ต่างกัน เพียงแต่นโยบายใหม่ของไทยทำให้สิทธิประโยชน์ก้าวขึ้นมาใกล้เคียงกับคู่แข่ง แต่อย่างไรก็ตามไทยยังคงมีความได้เปรียบของพื้นที่ที่อยู่ใจกลางของอาเซียน และสภาพความเป็นอยู่ที่สะดวกสะบาย เป็นมิตรกับคนต่างชาติ
การที่จะให้โดดเด่นเหนือคู่แข่ง จะต้องวางกลยุทธ์ให้น่าสนใจ นอกจากนี้ภาครัฐควรจะขยายเวลาใบอนุญาตทำงานสำหรับคนต่างชาติจากปัจจุบันที่ต้องต่ออายุทุกๆ 2 ปี ขยายเป็น 3-5 ปี เหมือนกับสิงคโปร์ เพื่ออำนวยความสะดวกให้ผู้บริหารชาวต่างชาติเข้ามาดำเนินงานในไทย ซึ่งไทยไม่เสียประโยชน์แต่กลับจะได้รับภาษีเพิ่ม

ขอบคุณข้อมูล-ภาพจาก  แนวหน้าออนไลน์
MThai News
