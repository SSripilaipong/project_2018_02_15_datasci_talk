รวม ราคายาง  14 ปีย้อนหลังตั้งแต่รัฐบาลนาย ชวน  ผ่าน ทักษิณ ,  อภิสิทธิ์ ,  ยิ่งลักษณ์  จนมาถึงรัฐบาล ‘ ประยุทธ์ ‘ ในปัจจุบัน ใครให้เท่าไหร่ สถานการณ์เป็นอย่างไร
จากปัญหา ราคายางพาราตกต่ำ ในปัจจุบัน จนทำให้เกษตรกร ชาวสวนยาง ออกมาเรียกร้องให้รัฐบาลผลักดันราคายางให้อย่างน้อยอยู่ในระดับ 80 บาทต่อกิโลกรัม จากปัจจุบันที่ต่ำจนเกือบจะ 3 กิโลฯ 100 บาท

คำถามที่ทุกคนต่างโยนกันไปกันมาคงไม่พ้นคำว่า ‘ทำไมถึงรับซื้อในราคา 80 บาทไม่ได้?’, ‘รัฐบาลรับซื้อไว้ก่อนไม่ได้หรือ ค่อยหาตลาดเพื่อส่งออก?’
หรือแม้กระทั่งคำถามง่าย ๆ ที่ตอบยากซะเหลือเกินอย่างเช่น ‘จริง ๆ แล้วราคา ยางพารา ควรจะเป็นเท่าไหร่?’ ซึ่งการตอบคำถามทุกคำถามให้ถูกต้องด้วยคำตอบเดียวจึงเป็นไปไม่ได้
ดังนั้น MThai News จึงรวบรวมข้อมูลที่จะช่วยให้ทุกคนที่ติดตามข่าว หรือแม้กระทั่งเกษตรกรชาวสวนยางเอง สามารถตอบคำถามให้กับตัวเองในใจ ก่อนจะรำลึกความหลังกันว่า
จริง ๆ แล้วราคายางที่ผ่านมาเป็นอย่างไร แต่ละรัฐบาลมีนโยบายแบบไหน ราคาเท่าไหร่ และที่สำคัญการออกมาเรียกร้องราคายางทั้งในปัจจุบัน และอดีตเป็นการเรียกร้องเพื่อปากท้องจริงหรือไม่?
ราคาน้ำยางพาราในปัจจุบันอยู่ที่ราว 38-40 บาทต่อกิโลกรัม ถือว่าเป็นราคาที่ต่ำที่สุดในรอบหลายปี แต่ทุกอย่างย่อมมีเหตุและผลเสมอ การที่ราคายางในปัจจุบันตกต่ำนั้น
เป็นผลมาจาก เศรษฐกิจโลก ที่ชะลอตัวลงโดยเฉพาะประเทศที่มีอุตสาหกรรมที่ใช้ยางจำนวนมากอย่าง ‘จีน’ ยังไม่เท่านั้นครับ เราต้องทำความเข้าใจก่อนว่า


ในปัจจุบันอุตสาหกรรมต่าง ๆ ที่ใช้ยางนั้น มีการใช้ยางอยู่ 2 ประเภทคือ ยางธรรมชาติ  (ยางพารา) และ ยางสังเคราะห์ ที่ได้มาจากการกลั่นน้ำมัน และปิโตรเคมี
ซึ่งยางสังเคราะห์นั้นมีราคาที่ถูกกว่ายางพารา และยังปรับตัวตามราคาน้ำมันในตลาดโลกอีกด้วย นั่นหมายความว่าราคายางสังเคราะห์ในปัจจุบันจะต้องต่ำลงตามราคาน้ำมันแน่นอน
และนั่นก็เป็นอีกแรงกดดันหนึ่งที่สำคัญที่ทำให้ราคายางพาราในตลาดโลกก็ตกต่ำไปด้วย ที่สำคัญ อัตราแลกเปลี่ยน ก็มีความสำคัญมาก ๆ โดยเมื่อค่าเงินเยนแข็งค่า จะทำให้ราคาขายยางในตลาดล่วงหน้า TOCOM ที่ญี่ปุ่นปรับตัวลดลง
และเมื่อเราทราบถึงปัจจัยสำคัญ ๆ ที่ส่งผลกระทบต่อราคายางกันแล้วก็พอจะหาคำตอบให้กับตัวเองกันได้นะครับว่าราคายางควรเป็นอย่างไร แต่ไม่ว่าราคายางจะเป็นอย่างไร มาตรการดูแลจากรัฐบาลก็เป็นส่วนที่สำคัญ


-เริ่มต้นกันที่รัฐบาล นายกฯชวน หลีกภัย  นายกฯขวัญใจคนใต้ ปีพศ. 2544 ราคายางพาราอยู่ที่กิโลกรัมละ 20-25 บาท ซึ่งเป็นอีกช่วงที่ราคายางพาราตกต่ำเป็นอย่างมาก
จนนายชวนเองถึงกับออกปากว่า ‘ให้โค่นต้นยางทิ้งซะ แล้วหันมาปลูกจำปาดะกันแทน’ ตอนนั้นเกษตรกรชาวสวนยางก็ต้องก้มหน้ารับกับราคาที่เป็นอยู่ โดยที่ไม่สามารถทำอะไรได้
-ต่อมาในสมัยรัฐบาล นายกฯทักษิณ  ได้มีการทำ MOU กับ ประเทศผู้ผลิตที่บาหลี เจรจาความร่วมมือด้านยางพาราระหว่างประเทศไทย อินโดนีเซีย และมาเลเซีย
จนส่งผลให้ราคายางพาราพุ่งขึ้นแตะที่ระดับ 100 บาทต่อกิโลกรัม ซึ่งมีปัจจัยจากความต้องการในตลาดโลกที่เพิ่มขึ้นด้วย


-จนมาถึงในสมัยรัฐบาล นายกฯอภิสิทธิ์  ราคายางพาราค่อนข้างมีความผันผวนสูง จากราคา 100 บาทต่อกิโลกรัม ร่วงลงมาอยู่ที่ระดับต่ำสุดราว 36 บาทต่อกิโลกรัม จากวิกฤตแฮมเบอร์เกอร์
ก่อนที่ราคาจะปรับตัวสูงขึ้นไปอีกครั้งในช่วงปลาย ๆ รัฐบาลจนราคาพุ่งขึ้นไปแตะสูงสุดเกือบ 120 บาทจ่อกิโลกรัม
-และมาในสมัยรัฐบาล นายกฯยิ่งลักษณ์  ในช่วงแรกราคาขายางอยู่ในขาขึ้นพุ่งขึ้นไปสูงถึงระดับ 180 บาทต่อกิโลกรัม ก่อนที่จะโดนพิษเศรษฐกิจ และปัญหาการเมือง
ประกอบกับเป็นช่วงที่ค่าเงินคอลลาร์สหรัฐอ่อนค่าลงที่สุด ทำให้กระชากราคายางให้ค่อย ๆ ตกต่ำลงมาเรื่อย ๆ จนมาอยู่ในระดับ 80 บาทต่อกิโลกรัม จนทำให้มีการประท้วง เรียกร้องราคายางที่ 120 บาทต่อกิโลกรัม
-ปัจจุบันในสมัยรัฐบาล นายกฯประยุทธ์  ราคาคาร่วงลงมาอย่างต่อเนื่องจนเกือบจะถึงจุดต่ำสุดที่ 3 กิโล 100 บาท ซึ่งปัจจัยที่กดดันก็มาจากปัญหาของเศรษฐกิจโลกที่ชะลอตัวลง


รวมถึงราคาน้ำมันที่ตกลงฮวบฮาบอีกด้วย จนเกษตรกรชาวสวนยางหลายรายถึงกับน้ำตาตก เมื่อรัฐบาลประกาศชัดเจนว่าราคายางที่ 80 บาทต่กิโลกรัมนั้น ‘เป็นไปไม่ได้’ และรัฐบาลจะไม่ยอมควักเงินซื้อไว้ก่อนแน่นอน…
และนี่คือเส้นทางราคายางพารา ที่ปนไปทั้งรอยยิ้ม และคราบน้ำตาของเกษตรกรชาวสวนยาง ที่เมื่อมีปัญหาก็พยายามเรียกร้องความช่วยเหลือจากรัฐ ทั้งได้บ้างไม่ได้บ้าง
แต่สิ่งหนึ่งที่สังเกตได้ แต่ยังคงไม่สามารถหาคำตอบได้คือ ความจริงแล้วราคายางที่เรียกร้องในแต่ละครั้งค่อนข้างต่างกัน ซึ่งก็ไม่แน่ใจเหมือนกันว่าเป็นการเรียกร้องเพื่อต้นทุนจริง ๆ หรือหวังประโยชน์อื่นใดหรือไม่
แต่อย่างไรก็ตามวอนผู้มีส่วนเกี่ยวข้องทุกส่วนช่วยกันเข้ามาดูแลราคายางอย่างเต็มความสามารถ เพื่อไม่ให้เกษตรกรชาวสวนยางในกว่า 50 จังหวัด หรือกว่า 2 ล้านคนต้องเดือดร้อนไปมากกว่านี้



MThai News
