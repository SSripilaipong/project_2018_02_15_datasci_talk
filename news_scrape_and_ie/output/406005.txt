กสทช.  อ่วม!! ประชาชนที่ได้รับแจก คูปองทีวีดิจิตอล โทร.สายแทบไหม้ ร้องเรียนนับแสนรายทั้งสอบถามเรื่องสิทธิ์ ยังไม่ได้รับคูปอง รวมถึงโดนขรก.ท้องถิ่น ขอบัตรปชช.-ทะเบียนบ้านไปดื้อๆ รวมทั้งปัญหารับสัญญาณไม่ได้
น.ส.สุภิญญา กลางณรงค์  คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ ( กสทช .) กล่าวว่าขณะนี้ กสทช.แจก คูปองทีวีดิจิตอล  ไปสองระยะแล้ว พบว่ามีประชาชนจำนวนมากร้องเรียนผ่านช่องทางต่างๆ เกี่ยวกับการเปลี่ยนผ่านไปสู่ระบบทีวีดิจิตอล

ทั้งนี้ระยะแรก ระหว่างวันที่ 10 ต.ค.-27 พ.ย. ที่แจกคูปองไป พบว่ามีประชาชนติดต่อเข้ามาจำนวนทั้งสิ้น 142,604 เรื่อง และในระยะที่ 2 ระหว่างวันที่ 28 พ.ย.-10 ธ.ค. พบว่ามีประชาชนติดต่อเข้ามาจำนวนทั้งสิ้น 26,281 เรื่องเป็นการติดต่อผ่านระบบตรวจสอบสิทธิอัตโนมัติ (โทร.1200 และกด 8 เพื่อกดรหัสเลขบ้านในการตรวจสอบสิทธิ) ถึง 66.74%
สำหรับเรื่องสอบถาม 33.25% เป็นการขอตรวจสอบสิทธิ์ นอกจากนี้มีเรื่องกระบวนการแจก การรับ และขั้นตอนการแลกคูปอง การบริการหลังการขาย วิธีการรับชมและเชื่อมต่ออุปกรณ์ และการขยายโครงข่าย ซึ่งหากแบ่งตามพื้นที่สูงสุด 3 อันดับ ได้แก่ กรุงเทพฯ จำนวน 2,498 เรื่อง ปทุมธานี จำนวน 461 เรื่อง และนนทบุรี จำนวน 358 เรื่อง
“จากปัญหาเรื่องร้องเรียนที่พบจะทำบันทึกถึงสำนักงานเพื่อติดตามไปยังหน่วยงานอื่นที่เกี่ยวข้อง เช่น กรมส่งเสริมการปกครองท้องถิ่น บริษัทไปรษณีย์ไทย เพราะยังมีกรณีประชาชนร้องเรียนว่ามีการเรียกเก็บสำเนาทะเบียนบ้าน และบัตรประชาชนจากผู้นำการปกครองในพื้นที่ โดยที่ไปรษณีย์ยังส่งมาไม่ถึง เพื่อให้ช่วยติดตามตรวจสอบแก้ไข”
นอกจากนี้เรื่องโครงข่ายสัญญาณดิจิตอลทีวีที่ประชาชนเริ่มสอบถามเข้ามามากขึ้น โดยจะนำผลการสอบถามและร้องเรียนที่ได้แจ้งไปยังคณะทำงานที่เกี่ยวข้อง เพื่อช่วยกันคิดวิธีการและข้อมูลการประชาสัมพันธ์ทำความเข้าใจเรื่องโครงข่ายว่าจังหวัดไหนสามารถรับชมได้มากน้อยแค่ไหน รวมทั้งควรใช้เสาอากาศชนิดไหนที่เหมาะสมกับพื้นที่ที่ห่างจากสถานีส่งสัญญาณในแต่ละพื้นที่
ขณะนี้อยู่ระหว่างการเตรียมการแจกคูปองในระยะที่สาม จำนวน 632,400 ครัวเรือน แต่ยังมีความกังวลใจเกี่ยวกับพื้นที่ครอบคลุมสัญญาณโครงข่ายว่ามีความครอบคลุมพื้นที่ที่จะเตรียมแจกคูปองมากน้อยเพียงใด เนื่องจากยังได้รับการร้องเรียนเกี่ยวกับปัญหาการรับชมอย่างต่อเนื่อง
ดังนั้น จึงเห็นว่าก่อนการแจกคูปองในระยะที่สาม ควรให้คณะทำงานติดตามคุณภาพสัญญาณ พื้นที่ครอบคลุมและพิจารณาในเรื่องคุณภาพสัญญาณก่อน
ขอบคุณข้อมูล-ภาพจาก  ข่าวสดออนไลน์
MThai News

