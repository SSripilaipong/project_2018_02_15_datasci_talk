บางจากฯ กางแผนลงทุนปี’58 ทุ่มกว่า 10,000 ล้านบาท ขยายธุรกิจใหม่ทั้งในและต่างประเทศ รุกธุรกิจ Non-oil ดึงพันธมิตรที่มีชื่อเสียงได้รับความนิยมเข้าปั๊มบางจาก เสริมรายได้ พร้อมพัฒนาศักยภาพโรงกลั่น เล็งลงทุนผลิตไฟฟ้าจากขยะ ตอกย้ำความเป็นผู้นำพลังงานทดแทน
นายวิเชียร อุษณาโชติ กรรมการผู้จัดการใหญ่  บริษัท บางจากปิโตรเลียม จำกัด  (มหาชน) เปิดเผยว่า ในปี 2558 บริษัทตั้งงบลงทุนไม่ต่ำกว่า 10,000 ล้านบาท ในการพัฒนาธุรกิจโรงกลั่นและธุรกิจการตลาด รวมทั้งขยายสู่ธุรกิจใหม่เพื่อเพิ่มรายได้และกระจายความเสี่ยงธุรกิจเดิม สร้างความมั่นคงให้กับองค์กร คาดว่าจะมีกำไรก่อนหักดอกเบี้ยภาษีและค่าเสื่อม (EBITDA) ประมาณ 10,000 ล้านบาท และจะเพิ่มเป็น 25,000 ล้านบาทในปี 2563



ทั้งนี้ จะเพิ่มปริมาณการกลั่นน้ำมันให้ได้มากกว่า 100,000 บาร์เรลต่อวัน เพราะปี 2558 ไม่มีการหยุดซ่อมบำรุงประจำปี คาดว่าจะมีค่าการกลั่นเฉลี่ย 6-7 ดอลลาร์สหรัฐต่อบาร์เรล แต่ยังคงมีแผนปรับปรุงเพิ่มศักยภาพของโรงกลั่นอย่างต่อเนื่องให้มีประสิทธิภาพในการผลิตสูงสุด ใช้พลังงานอย่างประหยัด ดูแลสิ่งแวดล้อมไม่ให้มีผลกระทบต่อชุมชน
ขณะที่ด้านธุรกิจการตลาด มีแผนพัฒนาผลิตภัณฑ์และบริการที่มีคุณภาพสูงสนองความต้องการของผู้บริโภค พร้อมขยายสถานีบริการน้ำมันเพิ่มอีก70 แห่ง โดยเป็นสถานีบริการขนาดใหญ่ (Flagship) 2 แห่ง พร้อมพัฒนารูปแบบของสถานีบริการให้ทันสมัย ให้เป็นจุดแวะพักที่มีบริการหลากหลาย ตรงกับความต้องการของลูกค้าทุกเพศทุกวัย เพื่อสร้างความพึงพอใจสูงสุด ซึ่งในอีก 6 ปีข้างหน้าจะเพิ่มสถานีบริการน้ำมันทั่วประเทศไม่ต่ำกว่า 400 แห่ง หรือเพิ่มเป็นกว่า 1,500 แห่ง ก้าวสู่ The Most Admired Brand ภายในปี 2563
นายวิเชียรกล่าวว่า ปี 2558 จะเพิ่ม EBITDA ของธุรกิจ Non-oil จาก 145 ล้านบาทเป็น 200 ล้านบาท เพิ่มขึ้น 40% โดยจะดึงพันธมิตรด้านธุรกิจอาหารที่มีชื่อเสียงและเป็นที่ยอมรับของผู้บริโภค เช่น แมคโดนัลด์แบล็คแคนยอน เคเอฟซี ฯลฯ รวมทั้งธุรกิจอาหารที่เป็นแบรนด์ใหม่ มาเปิดให้บริการในสถานีบริการน้ำมันบนทำเลถนนสายหลักและอยู่ในย่านธุรกิจ นอกจากนี้จะขยายร้านสะดวกซื้อบิ๊กซีมินิเพิ่มไม่น้อยกว่า 100 แห่ง จากเดิมที่มีอยู่ 91 แห่ง และขยายร้านกาแฟอินทนิลบางจากอีก 70 แห่ง เพื่อตอบสนองวิถีชีวิตคนรุ่นใหม่ให้ได้รับความสะดวกสบายยิ่งขึ้น
นอกจากนี้ เพื่อสร้างความมั่นคงด้านการจัดหาน้ำมัน บริษัทจะเข้าไปถือหุ้นบริษัท Nido Petroleum ในประเทศออสเตรเลียที่ได้รับสัมปทานสำรวจและผลิตปิโตรเลียมในประเทศอินโดนีเซียและฟิลิปปินส์ ล่าสุดบริษัท Nido Petroleum ได้ลงนามในสัญญาซื้อขายหุ้นกับบริษัท Otto Energy Limited โดยตั้งเป้าซื้อหุ้นทั้งหมดของบริษัท Galoc Production Company WLL ซึ่งเป็นบริษัทย่อยของ Otto มูลค่าประมาณ 3,500 ล้านบาท จะทำให้ Nido มีสัดส่วนถือครองแหล่งผลิตน้ำมันดิบ Galoc จาก 22.88% เป็น 55.88% สามารถเข้าไปบริหารได้อย่างเต็มที่ ส่งผลให้ Nido มีปริมาณการผลิตน้ำมันดิบเพิ่ม 4,000 บาร์เรลต่อวัน นอกจากนี้ ยังมีแผนขยายธุรกิจอื่นๆ อีก ซึ่งอยู่ระหว่างการศึกษาความเป็นไปได้
ขอบคุณข้อมูล-ภาพจาก  แนวหน้าออนไลน์
MThai News

