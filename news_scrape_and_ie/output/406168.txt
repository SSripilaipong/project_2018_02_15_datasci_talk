หมีขาว กัดฟัน! ไม่ลดกำลังผลิต เพื่อฟื้น ราคาน้ำมัน  แม้เศรษฐกิจกำลังเสียหลักจวนดิ่งเหว  ค่าเงินรูเบิล พังครืนต่ำสุดในประวัติการณ์
สำนักข่าวรอยเตอร์  รายงานข่าวว่า นา ยอเล็กซานเดอร์ โนวัค รัฐมนตรีพลังงานรัสเซีย  ยืนยันจะไม่ลดกำลังผลิตน้ำมันเพื่อกระตุ้นราคา แม้ว่าเศรษฐกิจของประเทศกำลังตึงเครียดรุนแรง และค่าเงินรูเบิลแตะระดับต่ำสุดเป็นประวัติการณ์
โดย ราคาน้ำมันดิบ แกว่งตัวอยู่ใกล้ๆ 59 ดอลลาร์ต่อบาร์เรลเป็นครั้งแรกนับตั้งแต่ปี 2009 หลังจากสหรัฐอาหรับเอมิเรตส์ย้ำสารจากเหล่าชาติผู้ผลิตในอ่าวเปอร์เซียว่าโอเปกจะไม่เร่งรีบลดกำลังผลิตเพื่อสร้างสมดุลแก่ตลาด ท่ามกลางอุปทานที่เหนือกว่าความต้องการ
อย่างไรก็ตามรัสเซียบอกว่าจะไม่ลดกำลังผลิตลง แม้ราคาน้ำมันร่วงลงต่ำกว่า 60 ดอลลาร์ต่อบาร์เรล ซึ่งถือว่าต่ำกว่า 100 ดอลลาร์ อันเป็นระดับราคาที่มอสโกต้องการเพื่อความสมดุลทางงบประมาณอย่างมาก
ทั้งนี้รัสเซียเป็นชาติผู้ส่งออกน้ำมันรายใหญ่ที่สุดอันดับ 2 ของโลกรองจาก ซาอุดิอาระเบีย  จะคงกำลังผลิตต่อไปแม้จะไม่มีคำรับประกันว่าราคาน้ำมันต่ำสุดจะอยู่ที่เท่าไหร่ พร้อมทั้งยังเห็นพ้องกับซาอุดีอาระเบียว่าท้ายที่สุดแล้วตลาดน้ำมันจะคืนสู่ความสมดุลด้วยตัวมันเอง
ขณะเดียวกันสกุลเงินรูเบิลกำลังพังทลาย สร้างสถิติต่ำสุดตลอดกาลครั้งใหม่ แม้ว่าธนาคารกลางรัสเซียประกาศขึ้นดอกเบี้ยรวดเดียว 6.5% จาก 10.5% เป็น 17% ตอนกลางดึกคืนวันที่ 15 ธ.ค. แต่ก็ยังคงไร้ผล
โดยวิกฤตในครั้งนี้ถือเป็นหนึ่งในความท้าทายครั้งที่สุดของประธานาธิบดี วลาดิเมียร์ ปูติน  ที่ปกครองดินแดนแห่งนี้รวมแล้วกว่า 15 ปี ในขณะที่เศรษฐกิจรัสเซียก็ประสบปัญหาอยู่ก่อนแล้ว จากมาตรการคว่ำบาตรของเหล่าชาติตะวันตกต่อกรณีแทรกแซงกิจการภายในของยูเครน

MThai News
