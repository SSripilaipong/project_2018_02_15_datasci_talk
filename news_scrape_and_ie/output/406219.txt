เจ๊เกียว โผล่แล้ว ยังไม่ฟันธง ลด ค่าโดยสาร  แม้ราคาน้ำมันลงต่อเนื่อง
จากราคาน้ำมันที่ลดลงในขณะนี้ หลายฝ่ายเรียกร้องให้ค่าขนส่งและราคาสินค้าลดลงตามราคาน้ำมัน รวมไปถึงค่าไฟฟ้าซึ่งประชาชนและภาคธุรกิจจะประหยัดเงินค่าน้ำมันได้
โดยนางสุจินดา เชิดชัย หรือ เจ๊เกียว นายกสมาคมผู้ประกอบการรถโดยสาร และเจ้าของสัมปทานรถโดยสารประจำทางรายใหญ่ของไทย ก็ออกมาให้สัมภาษณ์ว่า ตนเองไม่ได้หายไปไหน หลังจากที่มีข่าวราคาน้ำมันลดลงอย่างต่อเนื่อง และมีการตั้งคำถามว่า จะมีการลดราคาค่าโดยสารหรือไม่ ซึ่งตนยังไม่ยืนยันว่า จะลดราคาค่าโดยสารหรือไม่ โดยระบุ จะเข้าพบรัฐมนตรีว่าการกระทรวงคมนาคม พล.อ.อ.ประจิน จั่นตองในเร็วๆ นี้
นอกจากนี้ อัตราค่าโดยสารปัจจุบัน ตามประกาศของคณะกรรมการควบคุมการขนส่งทางบกที่ใช้อยู่ในปัจจุบัน คิดตามอัตราที่ 12 คือ ราคาน้ำมันดีเซลอยู่ที่ลิตรละ 23.50-24.71 บาท อีกทั้งที่ผ่านมา น้ำมันดีเซลเคยขึ้นถึงลิตรละ 30 กว่าบาท และรัฐบาลไม่ยอมให้ขึ้นค่าโดยสาร ซึ่งต้องแบกรับภาระราคาน้ำมันในช่วงเวลาที่ผ่านมา ดังนั้น จะหารือกับรัฐมนตรีว่าการกระทรวงคมนาคมว่า จะมีการปรับราคาอย่างไร ซึ่งจะมีการแถลงข่าวเพื่อชี้แจงให้ทราบ
ติดตามอ่านข่าวเกี่ยวกับ “เจ๊เกียว” ทั้งหมดได้ที่นี่ >>>>
MThai news
