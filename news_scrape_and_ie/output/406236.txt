ทูน ปฏิวัติวงการประกันภัยรายแรกของไทย   ด้วยแคมเปญ “ประกันไว” ซื้อไว คุ้มครองไว จ่ายไว
บริษัท ทูนประกันภัย จำกัด (มหาชน) รุกตลาดประกัน  เปิดตัว “ประกันไว” ที่บริการด้านการประกันวินาศภัยแบบครบวงจร      ทูนประกันภัย เป็นธุรกิจทายาทของสายการบินแอร์เอเชีย ที่เคยปฏิวัติวงการการบินมาแล้ว จนปัจจุบัน กลายเป็นสายการบินราคาประหยัดที่ดีที่สุดในโลกที่ใครๆ ก็บินได้  และวันนี้  ทูนประกันภัย ได้ฤกษ์ประกาศพลิกโฉมใหม่ให้กับวงการประกันในเมืองไทย ด้วยแคมเปญ “ประกันไว” กรมธรรม์ประกันภัย 1,000 เท่า เพื่อคืนความสุขให้กับประชาชนพร้อมทั้งเพื่อเปลี่ยนพฤติกรรมลูกค้าที่รู้สึกเบื่อหน่ายกับการซื้อประกันแบบเก่า ได้มีโอกาสมาสัมผัสกับความสะดวก รวดเร็ว และได้รับการคุ้มครองแบบฉับไวที่เข้าถึงชีวิตความเป็นอยู่ของลูกค้าได้อย่างทั่วถึง โดยบริการผ่านทางตู้บุญเติมที่มีกว่า 40,000 ตู้ทั่วไทย





นายทอม เครือโสภณ  ประธานบริหาร บริษัท  ทูนประกันภัย จำกัด (มหาชน) กล่าวว่า “ผมมั่นใจว่าแคมเปญ  ประกันไว  จะเป็นอีกหนึ่งการเปลี่ยนแปลงครั้งใหญ่ที่ช็อกวงการประกันในเมืองไทย  ที่เล็งเห็นถึงประโยชน์ของลูกค้าเป็นหลัก โดยผมถือโอกาสนี้สนองนโยบายคืนความสุขให้กับประชาชนทั้งประเทศ ตอบโจทย์แนวคิด Digital Economy ของท่าน  พล.อ.ประยุทธ์ จันทร์โอชา  นายกรัฐมนตรี ของประเทศไทย  และวันนี้ เราได้มอบสิทธินั้นให้กับทุกท่านด้วยบริการ กรมธรรม์ประกันภัย 1,000 เท่า ภายใต้แคมเปญ  “ประกันไว”  แนวใหม่ที่สร้างความแตกต่างจากประกันแบบเก่า  ที่ลูกค้าสามารถซื้อประกันภัยได้ทุกที่ทุกเวลาอย่างรวดเร็ว ทั้งนี้ บริษัทฯ ได้เริ่มแคมเปญ  ประกันไว  โดยใช้ตู้อิเลคทรอนิคส์เติมเงินกับตู้บุญเติม ที่มีตู้บริการอยู่ทั่วประเทศไทย นอกจากนี้ เรายังมีแผนที่จะขยายการบริการให้ทั่วถึงที่ง่ายดายในขั้นตอนต่อไป อาทิ บริการผ่านทางเว็บไซต์ หรือ ผ่านทางแอพพลิเคชั่น เป็นต้น”
“กรมธรรม์ประกันภัย 1,000 เท่า จากแคมเปญ  “ประกันไว”  เป็นประกันภัยที่ตอบโจทย์ลูกค้าและสามารถเลือกซื้อกรมธรรม์ประกันภัยได้ทุกความต้องการตลอด 24 ชั่วโมง ทุกวันไม่มีวันหยุด  (Insurance on Demand)  ตัวอย่างเช่น  จ่ายค่าเบี้ยประกัน 100 บาทต่อเดือน ลูกค้าจะได้รับสิทธิ์การคุ้มครองในกรณีเสียชีวิตจากอุบัติเหตุ 100,000 บาท พร้อมรับค่ารักษาพยาบาลครั้งละ 5,000  บาท  และค่าชดเชยกรณีเข้าพักเป็นผู้ป่วยในวันละ 1,000 บาท  นอกจากนี้ เรายังมีเบี้ยประกันที่เริ่มต้นแค่เพียง10 บาท แต่ลูกค้าได้รับสิทธิ์คุ้มครองแบบเกินความคาดหมาย และนี่เป็นเพียงแค่การเริ่มต้นเท่านั้น สำหรับแผนปีหน้า ทูนประกันภัย ได้เตรียมกิจกรรมแบบสุขใจทั้งผู้ให้และผู้รับที่ทุกท่านไม่สามารถพลาดได้  ซึ่งผมมั่นใจว่าคนไทยทุกคนจะมีคุณภาพชีวิตที่ดีขึ้นและใช้ชีวิตประจำวันได้อย่างมั่นใจนับจากวันนี้”  นายทอม  กล่าวเสริม
นายสมชัย สูงสว่าง กรรมการผู้จัดการ  บริษัท ฟอร์ท สมาร์ท เซอร์วิส จำกัด(มหาชน)”FSMART” ผู้ให้บริการตู้เติมเงินโทรศัพท์มือถือ และบริการชำระเงินออนไลน์ ‘บุญเติม’ กล่าวว่า “การร่วมมือกับ ทูนประกันภัย ในการรับชำระค่าประกันภัยเป็นอีกหนึ่งความร่วมมือกับพันธมิตรที่สามารถสนับสนุนซึ่งกันและกันได้เป็นอย่างดี โดยตู้เติมเงินบุญเติมที่มีจำนวนกว่า 40,000 ตู้ให้บริการอยู่ทั่วประเทศจะมีบริการเพิ่มขึ้นจากที่มีอยู่ 45 รายการ ขณะที่ ทูนประกันภัย สามารถเข้าถึงผู้ต้องการซื้อประกันภัยครอบคลุมเกือบทุกพื้นที่ในประเทศ แต่สิ่งที่สำคัญที่สุดคือการเพิ่มความความสะดวกสบายและรวดเร็วในการใช้บริการให้กับผู้ใช้มากยิ่งขึ้น
ขณะที่ความร่วมมือดังกล่าวจะช่วยส่งเสริมให้บริษัทฯ มียอดเติมเงินในช่องทางการชำระค่าสินค้าและบริการรายเดือนต่างๆมากขึ้น นอกเหนือจากช่องทางการเติมเงินมือถือทุกระบบ  ช่องทางการเติมเงินอื่นๆ  ช่องทางการโฆษณาประชาสัมพันธ์ และช่องทางการจำหน่ายสินค้า โดยที่ผ่านมา บมจ.ฟอร์ท สมาร์ท เซอร์วิส มีการพัฒนาเทคโนโลยีให้รองรับการใช้งานเพื่อเพิ่มคุณสมบัติการใช้งานที่หลากหลาย ตามเป้าหมายที่จะก้าวเป็นผู้นำช่องทางการชำระที่มีเครือข่ายครอบคลุมมากที่สุดในประเทศอย่างแข็งแกร่งในอนาคต”
“ความร่วมมือที่เกิดขึ้นถือเป็นการชำระเงินประกันภัยในรูปแบบใหม่ที่สามารถชำระเงินเงินประกันได้ครอบคลุมทั่วประเทศด้วยจำนวนตู้บุญเติมกว่า 40,000 ตู้ ซึ่งเชื่อว่าจะช่วยให้ทูนประกันภัยได้รับการตอบรับจากลูกค้าที่ต้องการซื้อประกันโดยตรง ขณะที่ผู้ใช้สามารถเข้าถึงการประกันภัยได้ง่ายและสะดวกสบาย โดยใช้บุญเติมเป็นช่องทางในการชำระเงิน”  นายสมชัย  กล่าว
