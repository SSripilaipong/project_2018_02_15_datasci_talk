วงการค้าหมูไทยคึกคัก  รัสเซียอนุญาตนำเข้าหมูจากไทยครั้งแรก  มูลค่าตลาดมหาศาล
นางกัลยาณี ศิริกุล อัครราชทูต (ฝ่ายการพาณิชย์) สำนักงานส่งเสริมการค้าระหว่างประเทศ ณ กรุงมอสโก กรมส่งเสริมการค้าระหว่างประเทศ (สค.) กระทรวงพาณิชย์ เปิดเผยว่า ผลจากความร่วมมือกันผลักดันการส่งออกสินค้าสุกรของไทยไปยังรัสเซีย ระหว่าง สค.และกรมปศุสัตว์ ในการเชิญคณะกรมสัตวแพทย์และสุขอนามัยพืช (FSVPS) ของรัสเซีย มาตรวจประเมินโรงงานเพื่อเปิดตลาดส่งออกสินค้าประมงและปศุสัตว์ของไทยเมื่อต้นเดือนตุลาคม 2557 ส่งผลให้รัสเซียอนุญาตให้มีการนำเข้าสินค้าเนื้อสุกรจากไทยเป็นครั้งแรก



โดยเมื่อกลางเดือนพฤศจิกายน 2557 สำนักงานส่งเสริมการค้าระหว่างประเทศ ณ กรุงมอสโก ได้จัดประชุมวีดีโอทางไกล เพื่อเจรจาซื้อขายระหว่างผู้ส่งออกไทย กับสมาคม Far East Meat Association และผู้นำเข้าเนื้อสุกรรายใหญ่ของเมืองวลาดิวอสตอก ทำให้ไทยสามารถส่งออกเนื้อสุกรไปยังรัสเซียได้จำนวน 2 ตู้คอนเทนเนอร์ และคาดว่าจะมีคำสั่งซื้อต่อเนื่องไม่ต่ำกว่า 2-4 ตู้คอนเทนเนอร์ต่อเดือน ถือเป็นความสำเร็จของภาคส่งออกไทย เนื่องจากจะทำให้ไทยมีส่วนแบ่งตลาดสินค้าอาหารในรัสเซียมากขึ้น รวมไปถึงตลาดสหภาพเศรษฐกิจยูเรเชีย (รัสเซีย คาซัคสถาน และเบลารุส) ซึ่งมีผู้บริโภคกว่า 170 ล้านคน
ทั้งนี้รัสเซียถือเป็นตลาดที่สำคัญของสินค้าอาหารของไทย ด้วยจำนวนผู้บริโภคที่มากถึง 143 ล้านคน และเป็นคู่ค้าอันดับที่ 24 ของไทยในตลาดโลก และอันดับ 1 ในภูมิภาคตะวันออกกลางและประชาคมรัฐเอกราช (CIS) โดยการค้า 2 ฝ่ายมีมูลค่า 4,693 ล้านเหรียญสหรัฐ คิดเป็น 0.98% ของมูลค่าการค้าทั้งหมดของไทย ซึ่งไทยขาดดุลการค้า 2,365 ล้านเหรียญสหรัฐ โดยปี 2558 กระทระทรวงพาณิชย์ตั้งเป้าส่งออกไปยังตลาดรัสเซียเพิ่มขึ้น 8% เน้นไปที่กลุ่มสินค้าเกษตร (อาหาร ประมงและปศุสัตว์)

ขอบคุณข้อมูล-ภาพจาก แนวหน้าออนไลน์
MThai News

