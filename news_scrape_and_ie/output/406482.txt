ไม่ว่าการบ้านการเมืองจะเดินหน้าไปทิศทางใด บริษัทเอกชนทั้งหลายจะขึ้นเงินเดือน เพิ่มโบนัสเท่าใด แต่ข้าราชการไทยดูวี่แววสดใส กับการ ปรับอัตราเงินเดือนข้าราชการ ปี 2558  มีการปรับครั้งใหญ่ 4  % โดย ขยายเพดานเงินเดือนข้าราชการขึ้นประมาณ 10 %    ตามคำสั่งของ  พล.อ. ประยุทธ์ จันทร์โอชา  หัวหน้าคณะรักษาความสงบแห่งชาติ หรือ คสช. ที่ให้พิจารณาปรับค่าตอบแทนต่างๆ ทั้งเงินเดือน เบี้ยเลี้ยง ค่าตอบแทนการทำงานนอกเวลาทำการ และค่าตอบแทนอื่นๆ ทั้งระบบ โดยใช้งบรวม 22,900 ล้านบาท

ที่ผ่านมาในรอบ 10 ปี มีการปรับฐานเงินเดือนและมีการเปลี่ยนแปลงระบบการคิดเงินเดือนครั้งสำคัญ 6 ครั้ง แต่ข้าราชการหลายคนก็แอบบ่นอยู่บ้างกับเงินเดือนพื้นฐาน  และอัตราการขึ้นเงินเดือนที่ไม่สมดุลกับค่าครองชีพ เป็นเหตุให้เกิดภาวะสมองไหล  อย่างไรเสีย ที่ยอมรับได้เพราะระบบข้าราชการก็ยังคงเป็นตำแหน่งงานที่มั่นคง และสวัสดิการยังครอบคลุมไปถึงบุคคลในครอบครัว ที่จะได้รับสิทธิต่างๆ อย่างค่ารักษาพยาบาล เงินบำนาญที่จ่ายเงินเดือนหลังเกษียณ เป็นต้น
มาถึงยุคของ พล.อ. ประยุทธ์ จันทร์โอชา จะมีกลุ่มข้าราชการ ลูกจ้าง และข้าราชการทหาร ตำรวจ พลเรือน ได้รับประโยชน์รวม1.98 ล้านคน   โดยยึดหลักเพิ่มรายได้ของข้าราชการชั้นผู้น้อย ให้มีรายได้เพิ่มมากขึ้น และอยู่ในระดับสูงกว่ารายได้ของภาคเอกชนในระดับเดียวกัน ขณะที่ข้าราชการระดับกลางและชั้นผู้ใหญ่ ซึ่งปัจจุบันมีรายได้น้อยกว่าภาคเอกชนหลายเท่าตัว ก็จะปรับเพิ่มให้สูงขึ้นกว่าเดิม เพราะที่ผ่านมาเมื่อเทียบกันแล้ว ฐานเงินเดือนของผู้บริหารองค์กรธุรกิจเอกชนที่เรียนจบระดับปริญญาโททางบริหารธุรกิจ ระหว่างราชการ และเอกชนนั้นต่างกันลิบลับ การจะปรับให้ข้าราชการมีค่าตอบแทนที่เทียบเท่ากับเอกชนนั้นจึงต้องค่อยเป็นค่อยไป
อย่างไรก็ดี ที่ผ่านมา คสช. ได้อนุมัติเพิ่มเงินช่วยค่าครองชีพผู้รับเบี้ยหวัดบำนาญ (ชคบ.) สำหรับผู้ที่ได้รับต่ำกว่าเดือนละ 9,000 บาท โดยให้ปรับเพิ่มให้ครบ 9,000 บาท มีข้าราชการได้รับเงินจำนวนนี้ 70,000 คน โดยใช้งบประมาณเพิ่มปีละ 151 ล้านบาท มีผลตั้งแต่ 10 กรกฎาคม 2557  เป็นขวัญและกำลังใจสำหรับผู้ที่อยู่ในระบบข้าราชการในการดำรงชีพ
ส่วนการปรับครั้งล่าสุด พล.อ. ประยุทธ์ อนุมัติขึ้นเงินเดือนให้ข้าราชการและพนักงานราชการทุกประเภท มีผล 1 เม.ย.2558 ข้าราชการชั้นผู้น้อย จะมีการปรับเงินเพิ่มในกรณีที่มีเงินเดือนไม่เกิน 13,285 บาท จะได้รับการปรับเงินเพิ่มค่าครองชีพชั่วคราว เพิ่มขึ้นจากเดือนละ 1,500 บาท เป็น 2,000 บาท  แต่เมื่อรวมกับค่าตอบแทนแล้ว ต้องไม่เกินเดือนละ 13,285 บาท  และกรณีที่รวมกันแล้วมีค่าตอบแทนไม่ถึง 10,000 บาท ให้ได้รับเงินเพิ่มการครองชีพชั่วคราวเพิ่มขึ้นจากค่าตอบแทนอีกจนถึงเดือนละ 10,000 บาท
ขณะที่ข้าราชการระดับกลาง และระดับสูง ที่เงินเดือนตันหรือเงินเดือนเต็มขั้น ก็จะมีการขยายให้กว้างออกไป ให้ได้รับค่าตอบแทนพิเศษตามระเบียบกระทรวงการคลัง ว่าด้วยการเบิกจ่ายค่าตอบแทนพิเศษของข้าราชการและลูกจ้างประจำผู้ได้รับเงินเดือนหรือค่าจ้างถึงขั้นสูงหรือใกล้ถึงขั้นสูงของอันดับหรือตำแหน่ง พ.ศ. 2550
การขึ้นเงินเดือนข้าราชการ นับว่าเป็นการแก้ไขปัญหาที่ระบบราชการประสบในปัจจุบัน คือ ไม่มีบุคลากรที่มีคุณภาพและมีคุณวุฒิในการปฏิบัติงานในระบบราชกา ส่วนใหญ่เลือกที่จะทำงานกับบริษัทเอกชนในหลายอาชีพ อีกทั้งยังช่วยเหลือด้านการดำรงชีพที่ให้สอดคล้องกับการดำรงชีวิตในปัจจุบันเชื่อว่าในปีหน้าบรรยากาศการจับจ่ายใช้สอยอาจจะคึกคักมากขึ้น แต่สิ่งสำคัญที่จะต้องคำนึงถึงก็คือการควบคุมราคาสินค้าและค่าครองชีพต่าง ๆ ไม่ให้ฉวยโอกาสขึ้นราคาด้วยเช่นกัน
เพชรพิริยะ

