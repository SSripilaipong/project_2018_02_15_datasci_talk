กรมธนารักษ์  เตรียมเร่ง ประเมินราคาที่ดิน  30 ล้านแปลง เพื่อรองรับการออกพ.ร.บ.ภาษีที่ดินและสิ่งปลูกสร้างในอนาคต ตามนโยบายภาษีรัฐบาล
ข่าววันนี้ :  ด้าน  นายนริศ ชัยสูตร อธิบดีกรมธนารักษ์  เปิดเผยว่า ได้ประสานงานกับหน่วยงานที่เกี่ยวข้องในการจัดทำ ประเมินราคาที่ดิน ทุนทรัพย์ 30 ล้านแปลง เพื่อรองรับการออกพ.ร.บ.ภาษีที่ดินและสิ่งปลูกสร้างในอนาคต ตามที่รัฐบาลได้มีนโยบายเกี่ยวกับการบริหารทรัพย์สินของประเทศเพื่อให้เกิดมูลค่าเพิ่มทางเศรษฐกิจและสังคม โดยการขยายฐานภาษีคาดว่าจะใช้ระยะเวลาประมาณ 1 ปี 6 เดือน


เบื้องต้นกรมธนารักษ์ได้เตรียมโครงการนำร่องการคำนวณมูลค่าทรัพย์สินเพื่อจัดทำฐานภาษีตาม พ.ร.บ.ภาษีที่ดินและสิ่งปลูกสร้าง (Pilot Project) ขึ้นมาก่อนเพื่อเป็นต้นแบบ โดยจะดำเนินการในเดือนมกราคม 2558 และร่างแผนงาน 2 โครงการ คือ แผนงานพัฒนาบุคลากร และแผนการประเมินราคาที่ดินรายแปลงเสร็จแล้ว ซึ่งได้รับความเห็นชอบในหลักการจากนายสมหมาย ภาษี รมว.คลัง โดยขณะนี้อยู่ในขั้นตอนร่างแผนปฏิบัติการโดยละเอียด จากนั้นจะมีการนำเสนอให้นายวิสุทธิ์ ศรีสุพรรณ รมช.คลัง ฐานะกำกับดูแลกรมธนารักษ์ เพื่อพิจารณาเห็นชอบในแผนดังกล่าวต่อไป

นายนริศ กล่าวว่า การประเมินราคาที่ดินเพื่อการจัดเก็บภาษีตาม พ.ร.บ. ภาษีที่ดินและสิ่งปลูกสร้าง ได้รับความร่วมมือจากกรมที่ดินซึ่งสนับสนุนข้อมูลระวางแผนที่ ข้อมูลทะเบียนที่ดิน และข้อมูลซื้อขาย สำนักพัฒนาเทคโนโลยีอวกาศและภูมิสารสนเทศ (องค์กรมหาชน) หรือ GISTDA ดำเนินการจัดทำภาพถ่ายดาวเทียมคุณภาพสูงสำหรับการบูรณาการใช้ร่วมกันระหว่างกรมธนารักษ์ องค์กรปกครองส่วนท้องถิ่น และกระทรวงเกษตรและสหกรณ์ และกรมส่งเสริมการปกครองท้องถิ่น จะสนับสนุนโปรแกรมเพื่อจัดทำข้อมูลทะเบียนที่ดิน (LTAX-๓๐๐๐) และโปรแกรมจัดทำข้อมูลแผนที่ภาษี (LTAX-GIS) องค์กรปกครองส่วนท้องถิ่น จะจัดทำแผนที่ภาษีและฐานภาษี
ในส่วนของสำนักงานเศรษฐกิจการคลัง(สศค.) จะดำเนินการเพื่อให้ พ.ร.บ. ภาษีที่ดินและสิ่งปลูกสร้างมีผลบังคับใช้ กรมธนารักษ์จัดทำข้อมูลราคาประเมินที่ดินรายแปลงให้ครอบคลุมทั่วประเทศ และหน่วยงานอื่นๆ ที่มีข้อมูลที่เป็นประโยชน์ เช่น ธนาคารเพื่อการเกษตรและสหกรณ์การเกษตร (ธ.ก.ส.) ธนาคารออมสิน กระทรวงเกษตรและสหกรณ์ เป็นต้น
MThai News
ขอบคุณข้อมูลและภาพ จาก แนวหน้าออนไลน์
