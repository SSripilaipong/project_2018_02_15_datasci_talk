กสท. เตรียมถกกรณี  เอสแอลซี  เข้าซื้อหุ้น เนชั่น – แกรมมี่  ขัดมาตรา 9 หรือไม่ พร้อมหารือลดหย่อน ค่าธรรมเนียมดิจิตอลทีวี  หลังเปลี่ยนผ่าน-ขยายโครงข่ายช้า
คณะกรรมการกิจการกระจายเสียง และกิจการโทรทัศน์ หรือ กสท.  จะมีการประชุมในวันนี้ (22 ธค.57) ในการตัดสินใจเรื่องการลดหย่อนค่าธรรมเนียมใบอนุญาตให้ผู้ประกอบการ ทีวีดิจิตอล

รวมถึงหารือเรื่องการเข้าซื้อหุ้นสื่อเครือเนชั่น และแกรมมี่ ของ  บริษัท โซลูชั่น คอนเนอร์ (1988) จำกัด (มหาชน) หรือ SLC  ว่าขัดต่อมาตรา 9 เรื่องการครอบงำกิจการหรือไม่

นางสาวสุภิญญา กลางณรงค์ คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช.  เปิดเผยว่า กสท. ต้องมีแนวทางที่ชัดเจนในการกำกับดูแล
ไม่เช่นนั้นจะกระทบต่อการแข่งขันที่เป็นธรรม อีกทั้งจะกระทบต่อการผูกขาดครอบงำกิจการ ส่งผลต่อภาพรวม ทีวีดิจิตอล  และผู้บริโภคในที่สุด ถือเป็นกรณีทดสอบ
การกำกับตลาดโทรทัศน์ในระบบใบอนุญาตใหม่ของ กสทช. นับเป็นวาระประชุมสำคัญส่งท้ายปีนี้ ซึ่งครบรอบ 1 ปีของการประมูลทีวีดิจิตอลช่วงนี้เมื่อปีก่อนพอดี
ในขณะเดียวกันกสท.จะพิจารณาการขอยกเว้นค่าธรรมเนียมใบอนุญาตรายปี และยกเว้นการนำส่งเงินรายปีเข้ากองทุนวิจัย และพัฒนากิจการกระจายเสียง กิจการโทรทัศน์ และกิจการโทรคมนาคมเพื่อประโยชน์สาธารณะ
ของผู้ประกอบการโทรทัศน์ระบบดิจิตอล และ สมาคมเคเบิลทีวีแห่งประเทศไทย  เนื่องจากผู้ประกอบการไม่สามารถหารายได้จากการประกอบการได้เต็มที่
เพราะความล่าช้าในการเปลี่ยนผ่านทั้งเรื่องการแจกคูปอง การขยายโครงข่าย ความไม่สงบทางการเมือง ทำให้ต้องแบกรับต้นทุนต่างๆ ด้านสมาคมเคเบิลทีวีฯ อ้างว่าไม่ได้ใช้คลื่นความถี่ในการประกอบกิจการ
ส่วนค่าธรรมเนียมการกำกับดูแลของ กสทช. นั้น มีเงื่อนไขการลดหย่อนที่เน้นเรื่องการต้องมีเนื้อหาที่เป็นสารประโยชน์ แต่การจะลดหย่อนด้วยเหตุผลอื่นๆ บอร์ด กสท. คงต้องพิจารณาด้วยความรอบคอบ

ติดตามข่าวสาร ทีวีดิจิตอล คลิ๊กเลย>>>>>>>

MThai News
