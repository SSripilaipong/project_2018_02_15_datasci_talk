นายก‘ส. นิคมอุตฯ ’ ยังห่วงปัจจัยหลัก  ระบบสาธารณูปโภคพื้นฐาน  รองลงมาเป็นสิทธิประโยชน์การลงทุน ทำให้เอกชนเมินลงทุน ต้องเร่งแก้ไขด่วน !!

นางอัญชลี ชวนิชย์ สมาชิกสภาปฏิรูปแห่งชาติ (สปช.) ด้านเศรษฐกิจ และ นายกสมาคมนิคมอุตสาหกรรมไทย และพันธมิตร เปิดเผยถึงแนวทางการปฏิรูปภาคอุตสาหกรรมไทย ว่า แม้นโยบายของรัฐบาลในการตั้งเขตเศรษฐกิจพิเศษชายแดน 5 แห่ง จะเป็นแนวทางที่ถูกต้องสอดคล้องกับสถานการณ์เศรษฐกิจในปัจจุบัน แต่ถ้ามองในแง่ของผู้ประกอบการนิคมอุตสาหกรรมมองว่าจากปัจจัยในขณะนี้ยังไม่มีแรงดึงดูดเพียงพอให้ผู้ประกอบการรายใหญ่เข้าไปลงทุนตั้งนิคมฯในพื้นที่เหล่านี้


เนื่องจากยังขาดความพร้อมด้านโครงสร้างพื้นฐาน ที่เป็นปัจจัยสำคัญในการพัฒนานิคมอุตสาหกรรม รวมทั้งยังไม่มั่นใจว่าจะมีผู้ประกอบการเข้าไปตั้งโรงงานมากน้อยเพียงไร และผู้พัฒนานิคมฯรายใหญ่ของประเทศ ต่างก็ไม่มีความเชี่ยวชาญในพื้นที่ตามแนวชายแดน ทำให้มีปัญหาในการรวบรวมที่ดินก่อสร้างนิคมฯ
“ปัจจัยสำคัญอันดับแรกก็คือระบบสาธารณูปโภคพื้นฐาน รองลงมาเป็นสิทธิประโยชน์การลงทุน และการเชื่อมโยงเส้นทางคมนาคมระหว่างกัน นอกจากนี้การมุ่งเน้นในเรื่องการผลักดันให้อุตสาหกรรมที่ใช้แรงงานเข้มข้นเข้าไปอยู่ในพื้นที่เหล่านี้เพื่อใช้แรงงานต่างด้าว ก็ยังไม่เป็นแรงดึงดูดเพียงพอ เพราะว่าประเทศไทยกำลังออกจากประเทศที่พึ่งพาแรงงานราคาถูกไปสู่ประเทศที่ใช้เทคโนโลยีชั้นสูงในการผลิต” นางอัญชลี กล่าว
