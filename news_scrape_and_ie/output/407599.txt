กระทรวงพาณิชย์ ไฟเขียว ขึ้นราคานม  วอนผู้บริโภคเห็นใจช่วยเหลือเกษตรกร ต้นทุนการผลิตที่สูงและไม่ได้ปรับราคา น้ำนมดิบ มานาน
นายบุณยฤทธิ์ กัลยาณมิตร อธิบดีกรมการค้าภายใน กระทรวงพาณิชย์ เปิดเผยว่า ขณะนี้คณะอนุกรรมการพิจารณาราคาสินค้านมได้เห็นชอบในการ ปรับราคาจำหน่ายผลิตภัณฑ์นม ในตลาดนมพาณิชย์ โดยให้การปรับราคาผลิตภัณฑ์นมในตลาดมีผลบังคับใช้แล้วตั้งแต่ 25 สตางค์ต่อกล่องขึ้นไป ซึ่งการปรับราคาจะมีหลายอัตรา ตามขนาดบรรจุของกล่อง หรือกระป๋อง



ทั้งนี้ในช่วงก่อนหน้าตามที่คณะรัฐมนตรี(ครม.) มีมติให้มีการปรับเพิ่มราคารับซื้อน้ำนมดิบเพิ่มขึ้น กิโลกรัมละ 1 บาท หรือจากเดิมราคา 18 บาทต่อกก. เป็น 19 บาทต่อกก. เพื่อช่วยเหลือเกษตรกรที่ประสบปัญหาความเดือดร้อนจากต้นทุนการผลิตที่สูงและไม่ได้ปรับราคาน้ำนมดิบมานาน
การปรับราคาวัตถุดิบได้ส่งผลให้ให้ต้นทุนการผลิตผู้ประกอบการปรับเพิ่มตามด้วย ดังนั้นจึงอยากให้ผู้บริโภคเข้าใจว่าจุดประสงค์การปรับราคานมในครั้งนี้ด้วยว่าเป็นการช่วยเหลือเกษตรกรเป็นหลักด้วยการเพิ่มราคารับซื้อน้ำนมดิบ
สำหรับสินค้าอื่นๆ ในภาพรวมมีแนวโน้มปรับลดลงต่อเนื่อง โดยเฉพาะไข่ไก่ที่มีราคาต่ำสุดในรอบปี โดยไข่ไก่เบอร์ 3 ขายปลีก อยู่ที่ 2.75 บาทต่อฟอง, ราคาขายส่ง อยู่ที่ 2.45 บาทต่อฟอง และราคาขายส่งไข่ไก่สดคละหน้าฟาร์มอยู่ที่ 2.3 บาทต่อฟอง ขณะที่ราคาเนื้อหมูก็ปรับลดลงเช่นกัน โดยราคาขายปลีกเนื้อแดง (ตัดแต่ง) อยู่ที่ 132.5 บาทต่อกก. ราคาขยายส่งสุกรชำแหละ ราคา 78.5 บาทต่อกก. และราคาขายส่งสุกรมีชีวิตหน้าฟาร์ม อยู่ที่ 66.5 บาทต่อกก. ขณะที่ราคาขายปลีกไก่สดทั้งตัว รวมเครื่องใน ราคา 72.5 บาทต่อกก., ราคาขายส่งไก่ทั้งตัวอยู่ที่ 57 บาทต่อกก. และราคาขายส่งไก่มีชีวิตหน้าโรงฆ่า อยู่ที่ 39 บาทต่อกก. เป็นต้น
นอกจากนี้ยังได้มอบหมายให้เจ้าหน้าที่ในส่วนกลาง และสำนักงานค้าภายในจังหวัดทั่วประเทศ ออกตรวจสอบสถานการณ์ราคาสินค้า บริการตามแหล่งท่องเที่ยว และสถานีขนส่งในช่วงเทศกาลปีใหม่ เพื่อป้องกันร้านค้า ผู้ให้บริการ และร้านอาหารปรุงสำเร็จในพื้นที่สัญจรของประชาชน มีการฉวยโอกาสปรับขึ้นราคาสินค้าและค่าบริการต่างๆ ซึ่งอาจเป็นการเอาเปรียบผู้บริโภคได้ โดยเฉพาะในพื้นที่สถานีขนส่ง ทั้งหมอชิต สายใต้ใหม่ สถานีรถไฟหัวลำโพง เป็นต้น เนื่องจากช่วงเทศกาลปีใหม่จะมีประชาชนเดินทางกลับภูมิลำเนา หรือเดินทางไปท่องเที่ยวจำนวนมาก
อีกทั้งกรม ยังได้ขอความร่วมมือให้ผู้ประกอบการมีการปิดป้ายแสดงราคาสินค้าและบริการต่างๆ ให้ชัดเจน เพื่อเป็นข้อมูลให้กับผู้บริโภค หากไม่ปิดป้ายแสดงราคาจะมีโทษปรับ 10,000 บาท และหากมีการฉวยโอกาสขึ้นราคาเกินความเป็นจริง จะมีโทษปรับ 140,000 บาท จำคุก 7 ปี หรือทั้งจำทั้งปรับ
MThai News
ขอบคุณภาพและข้อมูลจาก  แนวหน้าออนไลน์
