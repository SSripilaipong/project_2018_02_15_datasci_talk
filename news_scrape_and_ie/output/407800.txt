เจาะ แผนธุรกิจ ปี 58  MONO  สยายปีกยึดความเป็นหนึ่งด้าน คอนเทนท์  ทั้งทีวี หนัง เพลง เว็ปไซต์ แอพพลิเคชั่น และนิตยสาร รุกหนักติดท็อป 5 ไทยแลนด์
นายซัง โด ลี ประธานเจ้าหน้าที่บริหาร บมจ. โมโน เทคโนโลยี หรือ MONO  เปิดเผยว่า ในปีหน้าบริษัทตั้งเป้าติด 1 ใน 5 ของกลุ่มมีเดีย-เอ็นเตอร์เทนเมนท์ ในฐานะบริษัทผู้ผลิตคอนเทนต์ที่ใหญ่ที่สุด
โดยแผนธุรกิจของกลุ่มบริษัทในปี 58 แยกออกเป็น 6 ธุรกิจหลัก คือ ธุรกิจทีวี, ธุรกิจภาพยนตร์, ธุรกิจเพลง, ธุรกิจโมบาย, ธุรกิจอินเตอร์เน็ต, และธุรกิจสื่อสิ่งพิมพ์

รวมทั้งธุรกิจต่างประเทศที่ยังเดินหน้าอย่างต่อเนื่อง และมีแผนลงทุนมากขึ้น ปัจจุบันเราได้ดำเนินธุรกิจในหลายประเทศ อาทิ การขยายฐานการลงทุนไปยังประเทศพม่า
โดยเราได้เริ่มทำธุรกิจโมบายกับ ‘Telenor’ ซึ่งเป็นหนึ่งในผู้ให้บริการโทรศัพท์เคลื่อนที่รายใหญ่ในพม่า สำหรับประเทศจีนเราเป็นผู้ร่วมผลิตคอนเทนต์ป้อนสถานีโทรทัศน์ในมณฑลยูนนานของจีน
ซึ่งมีฐานคนดูกว่า 100 ล้านคน ในประเทศเกาหลีใต้เรากำลังรุกหนักในเรื่องของค่ายเพลง โดยเริ่มทยอยปล่อยศิลปินออกมาแล้วภายใต้ค่าย ‘ โมโน มิวสิค โคเรีย ‘ และในประเทศเวียดนามเรามีธุรกิจ MVAS และ video portal

ทั้งนี้ในปีหน้า MONO จะโฟกัส และให้ความสำคัญกับธุรกิจทีวี และธุรกิจภาพยนตร์เป็นหลัก ที่ผ่านมานับว่าธุรกิจทีวีดิจิตอลช่อง  MONO 29  เดินมาถูกทาง
โดยมีคอนเทนต์โดนใจผู้ชมจนเรตติ้งขึ้นเป็นอันดับ 3 สำหรับกลุ่มทีวีดิจิตอล และอันดับ 7 สำหรับฟรีทีวีทั้งหมด รวมอนาล็อค และดิจิตอล เนื้อหาหลักเป็นหนัง และซีรีส์ทั้งไทย และต่างประเทศจากค่ายใหญ่ๆ
เช่น Paramount, Warner Bros., Universal, Sony Pictures, Disney, United, พระนครฟิล์ม, เอ็มพิคเจอร์ เป็นต้น อีกทั้งมีแผนผลิตซีรีส์ไทยเพิ่มขึ้น จากกลุ่มผู้จัดที่หลากหลาย

คาดว่าจะมีการผลิตละครกว่า 12 เรื่อง ภาพยนตร์ 4 เรื่อง และนำเข้าภาพยนตร์ต่างประเทศมาฉายกว่า 50 เรื่อง ส่วนด้านความพร้อมของสตูดิโอใหม่ย่านชัยพฤกษ์ แล้วเสร็จกว่า 50 เปอร์เซ็นต์ พร้อมใช้งานได้ในปีหน้าแน่นอน
ด้านธุรกิจเพลง นอกจากผลิต และนำเสนอผลงานเพลงคุณภาพออกมาอย่างต่อเนื่องแล้ว เรายังเพิ่มช่องทางการเข้าถึงผู้ฟังผ่านคลื่นวิทยุน้องใหม่ชื่อ ‘ FRESZ 91.5 FM ‘
ซึ่งจะเป็นคลื่นวิทยุที่เปิดเพลงเพราะจากทุกยุค รวมไว้ในหนึ่งเดียว ในรูปแบบ ‘one stop music station’ ทั้งเพลงไทย เพลงสากล และเพลงเอเชี่ยน

ส่วนธุรกิจโมบายที่เป็นหนึ่งในธุรกิจหลักของกลุ่มบริษัทฯ จะมีการเร่งพัฒนารูปแบบการให้บริการ เพื่อตอบสนองความต้องการของผู้บริโภคที่ต้องการความแปลกใหม่ และทันสมัยตลอดเวลา
ส่วนธุรกิจอินเทอร์เน็ตบริษัทฯ มีแผนขยายการให้บริการ Online movie streaming ภายใต้แบรนด์  Doonung.com  โดยเพิ่มจำนวนภาพยนตร์จากเดิม 7,000 ชั่วโมง

เป็น 10,000 ชั่วโมง ขณะเดียวกันจะเร่งโปรโมทเว็บไซต์ Mthai.com เพื่อก้าวสู่เว็บพอร์ทอลอันดับหนึ่งของประเทศไทย
สุดท้ายที่ธุรกิจสื่อสิ่งพิมพ์ในปี 2015 จะได้เห็นนิตยสารที่หลากหลาย นำเสนอวรรณกรรมจากนักเขียนยอดนิยมทั้งไทย และต่างประเทศ นอกจากนี้จะเพิ่มยอดพิมพ์นิตยสาร  Campus Star

ให้เป็นนิตยสารฟรีก็อปปี้ที่มียอดพิมพ์สูงที่สุด เพื่อเพิ่มความสะดวก และขยายฐานผู้อ่านให้มากขึ้น จึงได้พัฒนาเว็บไซต์ และแอพพลิเคชั่น MBookstore.com เป็นรูปแบบการให้บริการอ่านหนังสือได้ไม่จำกัด คาดว่าจะให้บริการได้ภายในต้นปีหน้า
MThai News
ขอขอบคุณ คลิป ข่าวจากรายการ  The Day  ทางช่อง  MONO 29

