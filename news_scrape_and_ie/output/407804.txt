การบินไทย เล็ง ปรับลดเส้นทางบิน ที่ขาดทุนเพื่อ ลดค่าใช้จ่าย  เพราะเจอ พิษเศรษฐกิจ เ ตรียมเพิ่มช่องทางการจำหน่ายตั๋วทั้งผ่านเอเยนต์และทางอินเตอร์เน็ต เสริมรายได้
นายจรัมพร โชติกเสถียร กรรมการผู้อำนวยการใหญ่ บมจ.การบินไทย  เผย แผนฟื้นฟูกิจการการบินไทย ว่า แผนเบื้องต้นที่เสนอบอร์ดการบินไทยได้อนุมัติในหลักการแล้ว แต่มีรายละเอียดบางเรื่องต้องแก้ไข คาดว่าจะใช้เวลา 3-4 วันแก้ไขแล้วจะสามารถนำเสนอต่อคณะกรรมการนโยบายและกำกับดูแลรัฐวิสาหกิจ (คนร.) หรือซูเปอร์บอร์ดได้ภายในสิ้นปี 2557



โดยส่วนหนึ่งของแผนฟื้นฟูคือ  ปรับลดเส้นทางบิน ที่ขาดทุนเพื่อลดค่าใช้จ่าย และเพิ่มเที่ยวบินหลักที่มีอยู่ในปัจจุบัน อย่างไรก็ตาม  การยกเลิกเส้นทางบินบางประเทศ นั้น ยังมีความร่วมมือที่ดีกันอยู่ในเรื่องการทำตลาดและการท่องเที่ยว
“ปี 2558 เป็นปีที่การบินไทยจะต้องปรับตัวและลดเส้นทางบินบางเส้น แต่เป็นการลดชั่วคราว แล้วรอเศรษฐกิจฟื้นตัว คาดว่าภายในปี 2558 จะสามารถกลับมามีกำไร และสามารถขยายเส้นทางบินเพิ่มเหมือนเดิม” นายจรัมพร กล่าว
นายจรัมพร กล่าวถึงการเพิ่มรายได้ว่า  จะเพิ่มช่องทางการจำหน่ายตั๋วทั้งผ่านเอเยนต์และทางอินเตอร์เน็ต  ส่วนการพิจารณาย้ายเส้นทางบินอื่นๆจากท่าอากาศยานสุวรรณภูมิไปให้บริการที่ท่าอากาศยานดอนเมืองเพิ่มเติมนั้น สายการบินไทยสมายล์อยู่ในกลยุทธ์หลักของแผนฟื้นฟูกิจการบินไทยเพื่อเพิ่มรายได้ ก็ต้องพิจารณารายละเอียดอีกทีว่าจะย้ายหรือไม่
อย่างไร นอกจากนี้จะทบทวนแผนรับมอบเครื่องบินใหม่อีก 8 ลำในปี 2558 และจำหน่ายเครื่องบินเก่าที่ปลดระวาง ซึ่งปัจจุบันมี 10 กว่าลำ รวมถึงทบทวนการปรับโครงสร้างการบินไทยใหม่เพื่อลดรายจ่าย
นายจรัมพร กล่าวกรณีราคาน้ำมันในตลาดโลกปรับตัวลดลงว่า จะช่วยลดต้นทุนธุรกิจของแต่ละสายการบิน โดยการบินไทยเชื่อว่าหากราคาน้ำมันในตลาดโลกลดลงอย่างต่อเนื่องไปจนถึงปี 2558 จะช่วยให้การบินไทยฟื้นตัวได้เร็ว คาดว่าแผนฟื้นฟูกิจการทั้งระบบจะช่วยให้การบินไทยกลับมามีกำไรภายในปี 2558 อย่างแน่นอน
MThai News
ขอบคุณภาพและข้อมูลจาก ข่าวสด

