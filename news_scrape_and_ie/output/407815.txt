BOI  นำทัพ ผู้ประกอบการไทย   เชื่อมธุรกิจญี่ปุ่น-อียู-อาเซียน  ปี 2558 คาดว่าจะมีมูลค่าไม่ต่ำกว่า 5 หมื่นล้านบาท ขยายตัวในสัดส่วน 10-20%
นางซ่อนกลิ่น พลอยมี ผู้อำนวยการ หน่วยพัฒนาการเชื่อมโยงอุตสาหกรรม (หน่วย build)สำนักงานคณะกรรมการส่งเสริมการลงทุน (BOI) เปิดเผยถึงแผนการดำเนินงานของหน่วย build ว่า ในภาวะทางการค้าที่มีการแข่งขันอย่างรุนแรง ดังนั้น หน่วย build จึงต้องเร่งส่งเสริมให้เกิดการเชื่อมทางธุรกิจระหว่างผู้ประกอบการไทยและต่างชาติ



โดยในปีงบประมาณ 2557 ที่ผ่านมา หน่วย build ได้ส่งเสริมการเชื่อมโยงการค้าไปแล้วมีมูลค่ากว่า 4.7 หมื่นล้านบาท เพิ่มขึ้นเฉลี่ยไม่ต่ำกว่า 10% ทุกปี โดยในปีงบประมาณ 2558 คาดว่าจะมีมูลค่าไม่ต่ำกว่า 5 หมื่นล้านบาท ขยายตัวในสัดส่วน 10-20%
ส่วนแผนงานหลักในปี 2558 มีแผนนำผู้ประกอบการไทยออกไปเชื่อมโยงการค้ากับผู้ประกอบการในประเทศญี่ปุ่น 4 ครั้ง กลุ่มประเทศสหภาพยุโรป(อียู) 3 ครั้ง กลุ่มอาเซียน 4 ครั้ง ซึ่งในอาเซียนนี้จะมุ่งเน้นไปยังประเทศเมียนมาร์ สปป.ลาว กัมพูชา และเวียดนาม เพื่อให้เกิดการเชื่อมโยงห่วงโซ่การผลิตของผู้ประกอบการไทยในอาเซียน
“โดยเฉพาะอุปกรณ์เครื่องมือการแพทย์ที่รัฐจะผลักดันให้ไทยเป็น ศูนย์กลางด้านการบริการสุขภาพ(MEDICAL HUB) ในภูมิภาคนี้ซึ่งไทยสามารถต่อยอดการผลิตอุปกรณ์ต่างๆ ได้มีศักยภาพจากอุตสาหกรรมพลาสติก และโลหะที่ไทยเข้มแข็งซึ่งอาจเริ่มต้นจากสินค้าที่ง่ายๆก่อนเป็นต้น”
นอกจากนี้พบว่าในขณะนี้มีผู้ประกอบการจากญี่ปุ่นจำนวนมากให้ความสนใจที่จะเข้ามาเชื่อมโยงกับผู้ประกอบการไทย แต่ติดปัญหาขาดข้อมูล และไม่รู้ว่าผู้ประกอบการรายใดมีศักยภาพหรือไม่ ซึ่งการเชื่อมโยงทางธุรกิจจะมีความลึกซึ้งมากกว่าการค้าขาย นอกจากนี้พบว่าขณะนี้ผู้ประกอบการเอสเอ็มอีของญี่ปุ่นมีแผนที่จะย้ายฐานไปลงทุนในต่างประเทศเป็นจำนวนมาก
MThai News
ขอบคุณข้อมูลจาก แนวหน้าออนไลน์

