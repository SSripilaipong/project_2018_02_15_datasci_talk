ราคาน้ำมัน ทำพิษ   ลูกค้าตะวันออกกลาง กำลังซื้อหด-แบงก์หั่นเป้า จีดีพี ปี’58   ส่งออก วูบตามไปด้วย
กระทรวงพาณิชย์  ยอมรับหนักใจเข็นส่งออกปีหน้า เหตุราคา น้ำมันร่วง หนัก ลากกำลังซื้อ ลูกค้ากลุ่มผู้ส่งออกน้ำมัน ลดลง ทั้งตะวันออกกลาง รัสเซีย ละตินอเมริกา ซึ่งล้วนเป็นเป้าใหม่ที่ไทยจะเข้าไปเจาะตลาด ส่วนภาพรวมเศรษฐกิจยังไม่เปรี้ยงปร้าง แบงก์หั่นเป้าหมายเติบโตลดลง



นางนันทวัลย์ ศกุนตนาค อธิบดีกรมส่งเสริมการค้าระหว่างประเทศ เปิดเผยว่า จาก สถานการณ์ราคาน้ำมันดิบโลก ที่ลดลงอย่างต่อเนื่อง ทางกรม กังวลว่าจะส่งผลต่อ กำลังซื้อ ของประเทศในกลุ่มประเทศ ผู้ส่งออกน้ำมัน  เช่น รัสเซีย กลุ่มประเทศตะวันออกกลาง ละตินอเมริกา และเวเนซุเอลา ซึ่งเป็นตลาดที่อยู่ในเป้าหมายการเจาะตลาดใหม่ของไทยในปีหน้าด้วย
ดังนั้นจึงได้มีการสั่งการทูตพาณิชย์ทั่วโลก รายงานผลประเมินสถานการณ์ปัจจัยต่างๆ แล ะการส่งออกสินค้าไทย ในแต่ละตลาดเข้ามาให้กรม ทราบภายในเดือน ม.ค. 2558 นี้ เพื่อนำข้อมูลมาพิจารณา และทบทวนแผนการส่งออกของปี 2558 ใหม่อีกครั้ง
ขณะเดียวกันทางกรม จะเชิญภาคเอกชน ทั้งสภาหอการค้าแห่งประเทศไทย และสภาอุตสาหกรรมแห่งประเทศไทย มาหารือเพื่อกำหนดยุทธศาสตร์และแผนการส่งออกให้สอดคล้องกับสถานการณ์ปัจจุบัน รวมถึงประเมินสถานการณ์การส่งออกร่วมกันในช่วงต้นปีหน้า
“ยอมรับว่า ราคาน้ำมันโลกที่ปรับลดลงแรง อาจทำให้ไทยต้องทำงานหนักมากขึ้นกว่าปีนี้ เนื่องจากราคาน้ำมันที่ลดลงต่อเนื่อง น่าจะส่งผลต่อกำลังซื้อของประเทศในกลุ่มที่ส่งออกน้ำมันให้มีการชะลอตัวลง ซึ่งอาจจะมีผลกระทบต่อการส่งออกของไทยด้วย เพราะประเทศเหล่านี้หลายประเทศอยู่ในกลุ่มตลาดใหม่ที่ไทยเตรียมขยายตลาดใหม่ด้วย เช่น รัสเซีย ตะวันออกกลาง ซึ่งปัจจัยเสี่ยงของราคาน้ำมันโลกกรณีที่ลดลงต่ำกว่า 60 เหรียญสหรัฐต่อบาร์เรล ทางกรม ไม่ได้คาดการณ์เอาไว้ โดยเป้าส่งออกก่อนหน้านี้ที่ตั้งไว้ 4% คาดว่าราคาน้ำมันโลกจะต้องอยู่ที่ระดับ 90 เหรียญสหรัฐต่อบาร์เรล”
อย่างไรก็ตาม การส่งออกของไทยก็มีปัจจัยเสี่ยงด้านอื่นด้วย ทั้งราคาสินค้าเกษตรที่ยังต่ำ โดยเฉพาะยางพารา ซึ่งรัฐบาล เตรียมแผนงานที่จะเพิ่มปริมาณการใช้ยางในประเทศให้มากขึ้น และทุ่มงบวิจัยและพัฒนาเพื่อเพิ่มมูลค่าสินค้าอย่างเช่นยางพารา ซึ่งขณะนี้ทางกรม ได้เตรียมทำแผนงานเพื่อนำเสนอต่อนายกรัฐมนตรีในเร็วๆ นี้
สำหรับในปีหน้า ตลาดสหรัฐอเมริกา อาเซียน ยังจะเป็นความหวังในการส่งออกของไทยได้ เพราะเป็นประเทศที่ยังมีอัตราการเติบโตทางเศรษฐกิจที่ดีขึ้น โดยเฉพาะอาเซียนที่จะเร่งทำการตลาดกับกลุ่มประเทศอาเซียน เพื่อเพิ่มมูลค่าการค้าชายแดน และรองรับการเข้าสู่ประชาคมเศรษฐกิจอาเซียนในปลายปีหน้า ขณะที่เศรษฐกิจของ สหภาพยุโรป และญี่ปุ่น ยังอาจจะชะลอตัว และไม่มีการฟื้นตัวในเร็วๆ นี้ ในส่วนของประเทศจีน มองว่าเศรษฐกิจจะขยายตัวได้ดี แต่จากการที่รัฐบาลของจีน จะเน้นการค้าขายในประเทศ ลดพึ่งพาการส่งออก ดังนั้นโอกาสในจีนจะต้องเน้นการขายสินค้าแบบเฉพาะกลุ่มมากขึ้น เพื่อให้เหมาะกับความต้องการของจีน
“ต้องการให้ผู้ส่งออกไทยหันไปลงทุนในประเทศเพื่อนบ้านให้มากขึ้น โดยเฉพาะเมืองมะลิด ประเทศเมียนมาร์ ที่ยังมีความสมบูรณ์ของทรัพยากรธรรมชาติ และพาณิชย์มองว่าจะเป็นฐานการผลิตใหญ่เพื่อส่งออกของไทยได้ อีกทั้งในปีหน้าไทยถูกตัดสิทธิพิเศษทางภาษีอากร (จีเอสพี) จากประเทศสหภาพยุโรป จึงมองว่า การหันไปลงทุนในอุตสาหกรรมแปรรูปอาหารทะเล ป่าไม้ จะเป็นโอกาสที่จะทำให้ไทยรักษาตลาดส่งออกไว้”
MThai News
ขอบคุณข้อมูลจาก แนวหน้าออนไลน์

