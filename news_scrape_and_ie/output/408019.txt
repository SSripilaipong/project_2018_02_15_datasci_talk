รัฐบาลจับมือภาคเอกชน ลดราคาสินค้า เทใจ คืนสุข สู่ประชาชน 24-30 ธ.ค.
การลดราคาจำหน่ายสินค้าเพื่อเป็นของขวัญให้กับประชาชนในช่วงเทศกาลปีใหม่ พลเอกประยุทธ์ จันทร์โอชา นายกรัฐมนตรี ได้ร่วมเป็นประธานเปิดงานการลดราคาจำหน่ายสินค้า ซึ่งกระทรวงพาณิชย์ร่วมกับภาคเอกชน ห้างค้าปลีก ค้าส่ง ห้างสรรพสินค้า และร้านสะดวกซื้อทั่วประเทศจัดงานลดราคาสินค้าภายใต้ชื่อ “เทใจ คืนสุข สู่ประชาชน” เพื่อเป็นของขวัญปีใหม่ให้กับประชาชน ระหว่างวันที่ 24 – 30 ธันวาคม 2557
โดยนายกรัฐมนตรี กล่าวว่า ของขวัญที่รัฐบาลมอบให้ประชาชนในเทศกาลปีใหม่มีหลายรูปแบบ มีทั้งระยะสั้น ระยะกลาง และระยะยาว การแก้ไขปัญหาประเทศก็เป็นของขวัญอย่างหนึ่ง ที่ทุกคนต้องมีส่วนร่วมในการก้าวไปข้างหน้า ทุกฝ่ายต้องมีความสามัคคีกัน ขณะนี้รัฐบาลกำลังแก้ไขปัญหาประเทศอยู่ ถ้าทุกคนมองว่าประเทศเป็นศูนย์กลางประเทศจะสามารถก้าวไปข้างหน้าได้ แต่ถ้าพูดแต่เรื่องความขัดแย้ง ก็จะไม่สามารถเดินหน้าได้ จึงควรนำเรื่องที่มีความเห็นเหมือนกันมาพัฒนาประเทศก่อน
ทั้งนี้นายกรัฐมนตรี กล่าวว่า ได้พูดคุยกับต่างชาติไว้ในหลายเวที ว่าในช่วงปี 2015-2020 ประเทศไทยจะต้องเป็นประเทศที่มั่งคง ประชาชนมั่งคั่ง และยั่งยืน ซึ่งกว่าจะก้าวไปถึงจุดนั้น ทุกภาคส่วนต้องร่วมมือกันส่วนเรื่องการลดราคาสินค้า เชื่อมั่นว่า ถ้าภาคธุรกิจร่วมมือกัน ราคาสินค้าก็จะสามารถลดราคาได้
สำหรับห้างสรรพสินค้าและร้านสะดวกซื้อที่ร่วมกิจกรรมเทใจ คืนสุข สู่ประชาชน มีหลากหลายกลุ่ม เช่น ห้างสรรพสินค้าเซ็นทรัล โรบินสัน พาวเวอร์บาย ซุปเปอร์สปอต บีทูเอส โฮมเวิร์ค ไทวัสดุ ท็อปซุปเปอร์มาร์เก็ต เทสโก้โลตัส บิ๊กซี แม็คโคร เดอะมอลล์ ตั้งฮั่วเส็ง เซเว่นอีเลฟเว่น แฟมิลิมาร์ท ฟู้ดแลนด์ รวมถึงร้านค้าส่ง ร้านค้าปลีกรายย่อย ทั้งหมด 12,800 สาขา
ซึ่งการจัดงานนี้คาดว่าจะมียอดจำหน่ายสินค้าประมาณ 5 หมื่นล้านบาท จะช่วยลดภาระค่าครองชีพประชาชนโดยเฉพาะผู้มีรายได้น้อย ได้ร้อยละ 30 หรือคิดเป็นมูลค่าประมาณ 1หมื่น 5พันล้านบาท นายกฯ กล่าวว่า ในทุกช่วงเวลา แต่ในช่วงเวลาพิเศษของปี เช่นในเทศกาลปีใหม่ คนเรามักจะให้ของขวัญพิเศษกัน รัฐบาลจึงจัดของขวัญต่างๆให้ประชาชน โดยนายกรัฐมนตรี บอกว่า ถ้าเรารักใคร ช่วงเทศกาลสำคัญก็ต้องมีอะไรมอบให้ แต่สำหรับภรรยาผม ไม่ต้องมอบอะไรให้เป็นพิเศษเพราะให้เป็นปกติอยู่แล้วทุกวัน
ข้อมูลข่าวจาก js100.com
MThai news
