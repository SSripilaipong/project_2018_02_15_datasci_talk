ปตท. ยันไม่ขึ้นราคาขายปลีก พร้อมสำรองน้ำมัน และก๊าซรับ เทศกาลปีใหม่  พร้อมจัดกิจกรรมพิเศษที่  PTT Life Station
นายไพรินทร์ ชูโชติถาวร ประธานเจ้าหน้าที่บริหาร และกรรมการผู้จัดการใหญ่ บริษัท ปตท. จำกัด (มหาชน) หรือ PTT  เปิดเผยว่า ปตท. จะไม่ปรับขึ้นราคาขายปลีกผลิตภัณฑ์เชื้อเพลิง และก๊าซแอลพีจีภาคการขนส่งหน้าสถานีบริการ

อีกทั้งเตรียมแผนการสำรองและการขนส่งน้ำมัน LPG และ NGV เพื่อให้เพียงพอกับความต้องการใช้ในการเดินทางของประชาชนทั่วประเทศในช่วงวันหยุดเทศกาลปีใหม่นี้
ทั้งนี้ ปตท.วางแผนสำรองน้ำมันอย่างเต็มที่ พร้อมจัดเจ้าหน้าที่ให้บริการในช่วงหยุดปีใหม่ นอกจากนี้ยังเพิ่มปริมาณรถขนส่งน้ำมัน เพื่อจัดส่งน้ำมันเชื้อเพลิงให้เพียงพอต่อความต้องการของประชาชน
ซึ่งคาดว่าจะมีการใช้น้ำมันมากกว่าปกติ โดยเฉพาะสถานีบริการน้ำมันที่อยู่บนเส้นทางสายหลักและมีการท่องเที่ยวหนาแน่น เช่น อ.ปาย จ.แม่ฮ่องสอน และ อ.เชียงคาน จ.เลย เป็นต้น
อีกทั้งเพื่อช่วยลดปัญหาการจราจรที่หนาแน่นในช่วงวันหยุดยาว ปตท. จึงได้ให้สถานีบริการ NGV ปรับเวลาในการขนส่งก๊าซให้เร็วขึ้น โดยเน้นในเขตกรุงเทพและปริมณฑลตามช่วงเวลาเดินทางขาไปและขากลับ
เพื่อให้มั่นใจว่าประชาชนจะมี NGV ใช้อย่างเพียงพอตลอดการเดินทางในเทศกาลปีใหม่ตั้งแต่ 26 ธ.ค. 57 ถึง 4 มกราคม 58
นอกจากนี้ ปตท. ยังร่วมคืนความสุขให้ประชาชนในช่วงเทศกาลปีใหม่ ด้วยการจำหน่ายผลิตภัณฑ์หล่อลื่นราคาพิเศษ ลดราคาจากราคาจำหน่ายปกติ 15-30%
พร้อมเปลี่ยนถ่ายฟรี และจัดกิจกรรม ‘กอดลุ้นทอง กับก๊อดจิแฟมิลี่’ ที่ PTT Life Station และมีกิจกรรมอื่นๆ สอบถามข้อมูล
และแจ้งการใช้บริการได้ที่ระบบโทรศัพท์อัตโนมัติ (Call Center) ปตท. โทร.1365 (เปิดให้บริการตลอด 24 ชั่วโมง)

MThai News
