กสทช. ออกกฎเข้ม สั่งค่ายมือถือห้ามปัดเศษ คิด ค่าโทรศัพท์ ตามจริงเป็นวินาที ถือเป็นการเอาเปรียบผู้บริโภค คาดช่วยระหยัดค่าโทรได้ถึง 3,000 ล้านบาทต่อเดือน
นายประวิทย์ ลี่สถาพรวงศา กรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ  หรือ  กสทช.  ด้านคุ้มครองผู้บริโภคและส่งเสริมสิทธิเสรีภาพของประชาชน
เปิดเผยว่า ที่ประชุม คณะกรรมการกิจการโทรคมนาคม  หรือ  กทค . มีมติเห็นชอบกับร่างประกาศการกระทำที่น่าจะเป็นการเอาเปรียบผู้บริโภคในกิจการโทรคมนาคม

ที่ทางสำนักงาน กสทช.ได้ยกร่างขึ้น เพื่อคุ้มครองผู้บริโภคที่ใช้บริการโทรศัพท์เคลื่อนที่จากการถูกเอารัดเอาเปรียบ โดยบังคับให้ผู้ประกอบกิจการต้องคิดค่าบริการตามจริงเป็นวินาที
ซึ่งหากจะแก้ไขเพิ่มเติมหลักเกณฑ์ในเรื่องนี้ก็สามารถทำได้ไม่ยุ่งยาก เพราะขั้นตอนต่อไป หลังที่กทค. เห็นชอบในร่างประกาศนี้แล้วจะนำร่างประกาศไปเปิดรับฟังความคิดเห็นจากประชาชน
และส่งเรื่องกลับมาให้กสทช.เห็นชอบประกาศใช้ หากสามารถเพิ่มเติมเรื่องการบังคับให้ผู้ประกอบกิจการต้องคิดค่าบริการตามจริงเป็นวินาที จะทำให้ปรับปรุงประกาศสมบูรณ์ขึ้น
อย่างไรก็ตามแนวทางการปรับปรุงร่างประกาศมาจากการที่คณะกรรมาธิการปฏิรูปการคุ้มครองผู้บริโภค สภาปฏิรูปแห่งชาติ หรือ สปช. ได้ขอให้ กสทช.
สั่งผู้ประกอบกิจการโทรคมนาคมคิดค่าใช้บริการโทรศัพท์เคลื่อนที่ประเภทเสียงตามจริงเป็นวินาที พร้อมจะนำเรื่องนี้เป็นวาระเร่งด่วนเข้าที่ประชุมใหญ่ สปช. เพื่อพิจารณาในวันที่ 5 ม.ค.58
เนื่องจากปัจจุบันผู้ประกอบการใช้วิธีการปัดเศษวินาทีเป็นหนึ่งนาทีในทุกๆ การใช้งานแต่ละครั้ง ซึ่งถือเป็นการเอาเปรียบผู้บริโภค โดยหาก กสทช. บังคับใช้กฎหมายจะช่วยผู้บริโภคประหยัดค่าบริการได้ถึง 3,000 ล้านบาทต่อเดือน

MThai News
