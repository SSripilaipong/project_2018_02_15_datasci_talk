‘ ฮอทพอท ‘ ทิ้งทวนปีม้า ส่ง ‘Signature Steak Loft’ ชิงแชร์ตลาด สเต๊ก  ประเดิมสาขาแรก เซ็นทรัลพระราม 2  ตั้งเป้าขยาย 10 สาขา ในปี 58
นางสาวสกุณา บ่ายเจริญ รองประธานเจ้าหน้าที่บริหาร บริษัท ฮอท พอท จำกัด (มหาชน)  หรือ  HOTPOT  เปิดเผยว่า บริษัทฯได้ขยายธุรกิจภายใต้แบรนด์ใหม่คือ ‘ Signature Steak Loft ‘
เพื่อต่อยอดธุรกิจอาหารจากสุกี้ ชาบู ในรูปแบบ บุฟเฟ่ต์ และแบบตามสั่ง ภายใต้แบรนด์ HOT POT รวมทั้งอาหารปิ้งย่าง ภายใต้แบรนด์ไดโดมอนไปสู่ธุรกิจอาหารประเภท ร้านสเต๊ก

โดย ‘Signature Steak Loft’ เป็นร้านสเต๊กบรรยากาศอบอุ่น ด้วยสเต๊กพร้อมเสิร์ฟ ตามแบบฉบับของเชฟโรงแรมระดับ 5 ดาว ทั้งเนื้อวัว เนื้อหมู เนื้อไก่ เนื้อปลา พร้อมอาหารว่าง ทั้งสไตล์ไทย และนานาชาติ ด้วยราคาเริ่มต้นไม่ถึง 200 บาท
ซึ่งสาขาแรกจะประเดิมเปิดที่เซ็นทรัลพลาซ่า พระราม 2 ชั้น 4 ซึ่งร้านมีสัญลักษณ์มีสัญลักษณ์เป็นรูปส้อม และมีดวางบนจาน รวมทั้งมีลายตารางเป็นพื้นหลังเพื่อให้ได้บรรยากาศตะแกรงย่างสเต๊ก
ทั้งนี้บริษัทฯวางแผนขยายไม่น้อยกว่า 10 สาขาในปี 58 เน้นสาขาในศูนย์การค้าขนาดใหญ่ทั้งกลุ่มเซ็นทรัลฯ เดอะมอลล์ฯ หรือคอมมูนิตี้มอลล์ที่มีศักยภาพในกรุงเทพฯ และปริมณฑล
ขณะที่ปัจจุบัน  HOT POT GROUP  มีร้านอาหารจำนวน 146 สาขา ประกอบด้วย ฮอทพอท อินเตอร์ บุฟเฟ่ต์  (HOT POT INTER BUFFET) จำนวน 128 สาขา
ไดโดมอน  (DAIDOMON) จำนวน 12 สาขา  ฮอท พอท เพรสทีจ  (HOT POT PRESTIGE) จำนวน 1 สาขา และ ฮอท พอท สุกี้ชาบู  (HOT POT SUKI SHABU) จำนวน 4 สาขา

MThai News
