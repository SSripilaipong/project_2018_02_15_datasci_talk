จับตาสถานการณ์ ธุรกิจแฟรนไชส์ ปี 58 ในสภาวะเศรษฐกิจยังไม่ชัวร์ ธุรกิจไหนไปได้สวย ธุรกิจไหนเป็นดาวรุ่ง ไปดูกัน
ก้าวเข้าสู่ปีพศ.2558 ปีแพะที่ใครหลาย ๆ คนอยากให้เป็น ‘แพะทองคำ’ ซะเหลือเกิน หลังจากที่กว่าจะข้ามผ่าน ‘ปีม้าป่วย’ มาได้ หลายคนถึงกับออกปากกันเลยว่าแทบหมดแรงข้าวต้ม
แต่อย่างไรก็ตามธุรกิจน้อยใหญ่ก็สามารถผ่านมาได้ เพราะฉะนั้นวันนี้ MThai News จึงขอนำเสนอช่องทางรวย หรือช่องทางสร้างเศรษฐีใหม่กับธุรกิจ ‘ แฟรนไชส์ ‘ ซึ่งก่อนที่จะไปดูว่ามีธุรกิจอะไรบ้างนั้น ไปสำรวจสถานการณ์กันก่อนดีกว่า

สมาคมแฟรนไชส์ไทย  เปิดเผยข้อมูลว่า  แฟรนไชส์ ในประเทศไทยมีอยู่ระหว่าง 400-600 ราย และมีร้านในระบบแฟรนไชส์ มากกว่า 90,000 แห่ง โดยมีอัตราเติบโตเฉลี่ย 15% ต่อปี
หรือพูดง่าย ๆ ว่า มีร้านใหม่ๆ เปิดเพิ่มขึ้น ทั้งสาขาของบริษัทแม่เอง และสาขาของผู้ประกอบการแฟรนไชซี่ ประมาณ 13,000-15,000 แห่งต่อปี หรือเท่ากับเปิดเพิ่มขึ้น 35-40 แห่งต่อวันทีเดียว
โดยกลุ่มธุรกิจร้านอาหารขนาดเล็กๆ จะมีมากที่สุด ในระบบแฟรนไชส์ เช่น ร้านก๋วยเตี๋ยวรถเข็น ร้านลูกชิ้นทอด ลูกชิ้นปิ้ง ที่มีอยู่มากกว่า 100 ราย ซึ่งที่จริงแล้วอาจจะไม่เป็นแฟรนไชส์เต็มร้อย แต่ก็มีการเติบโตที่มีศักยภาพ
ขณะที่แฟรนไชส์ด้านการศึกษาเป็นอันดับ 2 รองมาจากกลุ่มธุรกิจอาหาร-เครื่องดื่ม คือมากกว่า 60 รายให้เลือก เช่น สถาบันสอนภาษาอังกฤษ โรงเรียนสอนคณิตศาสตร์ คนตรี ศิลปะ หรือ พัฒนาทักษะสมองของเด็ก เป็นต้น



อย่างไรก็ตามแฟรนไชส์ที่มีศักยภาพ และโอกาสในการเติบโตสูงในปี 58 โดยเฉพาะในธุรกิจบางกลุ่ม ที่มีให้เลือกน้อย ทั้งๆ ที่ความต้องการในตลาดการลงทุนแฟรนไชส์มีอยู่สูง มีดังนี้
เริ่มที่ ‘ แฟรนไชส์ร้านอาหารระดับกลาง’  หรือร้านอาหารแบบมีที่นั่งรับประทาน ประมาณ 1 คูหาขึ้นไป ยังมีอัตราการเติบโตที่อยู่ในระดับสูง เช่นร้านอาหารไทยทุกประเภท ไม่ว่าจะเป็นร้านตามสั่ง
ร้านก๋วยเตี๋ยวรสเด็ด ร้านข้าวแกงแสนอร่อย ร้านราดหน้ามือหนึ่ง ร้านส้มตำ ยำแซ่บ ร้านอาหารจีน บะหมี่-เกี๊ยว ข้าวมันไก่ เป็นต้น ซึ่งการลงทุนก็อยู่ในระดับหลักแสน และไม่เกินหลัก 3 ล้าน น่าสนใจไม่น้อย
ต่อมาที่ ‘ แฟรนไชส์ด้านบริการ ‘ ซึ่งตลาดมีความต้องการเป็นอย่างมาก เช่น ธุรกิจประดับยนต์ บริการติดฟิล์มรถยนต์ บริการซ่อมแซมรถ ซ่อมแซมบ้าน ติดตั้งผ้าม่าน ติดตั้งบานประตู หน้าต่าง บานเลื่อน
หลังคา บริการด้านความงาม ทำผม ดูแลผู้สูงอายุ ทำความสะอาด บ้าน สำนักงาน กระจกอาคาร ด้านการท่องเที่ยว ตัวแทนขายบ้าน อสังหา หรือแม้แต่ การทำการตลาดออนไลน์ เป็นต้น

ธุรกิจด้านการบริการมีจุดได้เปรียบเรื่องต้นทุน เพราะเป็นการใช้ทักษะการทำงานเป็นหลัก ซึ่งการเพิ่มแฟรนไชส์ในธุรกิจบริการนี้ จะสร้างประโยชน์ให้กับประเทศได้มาก เพราะเท่ากับเพิ่มขีดความสามารถให้กับบุคคลากรของชาติด้วย ได้สองเด้งกันเลยทีเดียว
สุดท้ายที่ ‘ แฟรนไชส์ด้าน ร้านค้าปลีก’  ซึ่งยังมีไม่มาก ราว 25 รายเท่านั้น แต่เป็นกลุ่มที่สร้างผู้ประกอบแฟรนไชซี่ได้มาก เพราะมีแบรนด์ใหญ่ในกลุ่มนี้ คือ คอนวีเนียนสโตร์ เซเว่น อีเลฟเว่น แฟมิลี่มาร์ท เป็นต้น ซึ่งในแต่ละปี มีการขยายร้านเป็นหลักหลายพันแห่ง
แต่อย่างไรก็ตามแฟรนไชส์ร้านค้าปลีกอื่นๆ ยังมีไม่มากนัก ซึ่งร้านค้าปลีกในกลุ่มของร้านขายเครื่องมือช่าง ร้านขายสินค้าไอที ร้านขายยา หรือ ร้านที่มีสินค้าแบรนด์ติดตลาดแล้วก็มีศักยภาพที่จะขยายธุรกิจด้วยระบบแฟรนไชส์ได้เช่นกัน

MThai News
