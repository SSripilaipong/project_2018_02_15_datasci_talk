ผู้ให้บริการมือถือ  3 ค่ายดังเผย คนไทย อวยพรปีใหม่ ปี 58 ผ่าน แอพพลิเคชั่น ล้นหลาม ทำลายสถิติสูงสุดถึง 400% ‘ LINE ‘ ครองแชมป์
นายปรัธนา ลีลพนัง รองกรรมการผู้อำนวยการ สายงานการตลาด บริษัท แอดวานซ์ อินโฟร์ เซอร์วิส จำกัด (มหาชน) หรือ เอไอเอส  เปิดเผยว่า คนไทยอวยพรปีใหม่ และสื่อสารผ่านโลกออนไลน์
บนเครือข่าย สังคมออนไลน์  ต่างๆ โดยเฉพาะอย่างยิ่งแอพพลิเคชั่น อย่าง LINE, Facebook, WhatsApp, Kakao, Twitter, Google Plus, We Chat ฯลฯ มีมากขึ้นในคืนวันที่ 31 ธค.57 ถึง 1 มค.58 สูงขึ้นถึง 400% เมื่อเทียบกับช่วงเวลาปกติ

และอัตราการใช้งานดังกล่าวยังเป็นการทำลายสถิติเมื่อวันขึ้นปีใหม่ปี พ.ศ. 57 ที่มีอัตราการใช้งานสูงขึ้น 300% เนื่องจาก โซเชียลเน็ตเวิร์กในเวลานี้มีลูกเล่นสนุกๆ ในการส่งความสุขปีใหม่ให้สาวกโซเชียลได้เลือกใช้มากมาย โดยเฉพาะ Sticker ลวดลายน่ารัก ที่ กลายเป็นสีสันใหม่ในการส่งความปรารถนาดีให้แก่กัน
ทั้งนี้ ในส่วนเอสเอ็มเอส และ ข้อความภาพ ‘เอ็มเอ็มเอส’ ยังคงมีการใช้อวยพรส่งความสุขปีใหม่อย่างกว้างขวางในรูปแบบที่เป็นทางการจากคนรู้จักที่มิใช่กลุ่มเพื่อนสนิทในสังคมเดียวกันซึ่งคาดว่าเทศกาลปีใหม่นี้ จะมีปริมาณการส่ง เอสเอ็มเอส จำนวนกว่า 20 ล้านข้อความ และ เอ็มเอ็มเอส จำนวนมากกว่า 3 แสนข้อความ
ด้าน นายประเทศ ตันกุรานันท์ ผู้อำนวยการอาวุโสสายงานปฏิบัติการโครงข่าย บริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือ ดีแทค  เปิดเผยว่า ยอดการใช้งานมือถืออวยพรวันส่งท้ายปีเก่าต้อนรับปีใหม่ประจำปี 58
คึกคักเป็นพิเศษเพราะเป็นปีแรกที่ดีแทคเปิดให้บริการ 4จี ตอบสนองความต้องการของลูกค้าที่มีแนวโน้ม รักการใช้งานอินเทอร์เน็ตที่พุ่งสูงขึ้นอย่างรวดเร็ว และได้นิยมเปลี่ยนมือถือเป็นสมาร์ทโฟนเพิ่มมากขึ้น

และมีทิศทางการใช้งาน โซเชียลมีเดีย ที่เพิ่มสูงขึ้น เช่น ปัจจุบันผู้ใช้บริการ LINE ในประเทศไทยมียอดผู้ใช้งานแล้วมากกว่า 33 ล้านราย ทำให้การติดต่อสื่อสารสะดวกมากยิ่งขึ้นผ่านสมาร์ทโฟน หรือแท็บเล็ต
สำหรับช่วงเวลาอวยพรปีใหม่สูงสุดอยู่ในช่วงเวลา 23.45-00.15 น. เมื่อวันที่ 31 ธค.57 ถึง 1 มค.58 และมียอดการใช้งานสูงสุด ณ ช่วงเวลาหนึ่งถึงประมาณ 4 ล้านราย โดยล่าสุดมีการใช้งานอินเทอร์เน็ตบนมือถือเพิ่มสูงขึ้นกว่าการใช้งานช่วงปกติถึงประมาณ 3 เท่า
โดยแอพพลิเคชั่นที่นิยมใช้งานสูงสุดในช่วงดังกล่าว คือ LINE โดย 5 จังหวัดที่มียอดการใช้งานอินเทอร์เน็ตบนมือถือในช่วงดังกล่าวสูงที่สุดคือ 1. กรุงเทพมหานคร 2. ชลบุรี 3. สมุทรปราการ 4. นนทบุรี และ 5. ปทุมธานี
ขณะที่ นายสกลพร หาญชาญเลิศ รองผู้อำนวยการด้านนอนวอยซ์ บริษัท ทรูมูฟ จำกัด  กล่าวว่า ปีนี้กระแสการขยายตัวของสมาร์ทโฟนและแท็บเล็ตเติบโตขึ้นอย่างมาก ส่งผลให้ยอดการใช้ดาต้าพุ่งขึ้นจากช่วงเดียวกันของปีที่ผ่านมากถึง 400% โดยช่วงเวลาที่ออนไลน์สูงสุด คือ 19.00-24.00 น.

MThai News
