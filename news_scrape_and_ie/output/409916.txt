ศูนย์วิจัยทองคำ คาด ราคาทองคำปีนี้ ต่ำสุดที่ราคา 17,000 บาทต่อบาท ด้าน บล.ทิสโก้ ระบุ 1-2 สัปดาห์แรกของเดือนมกราคม ดัชนีตลาดหุ้นไทยมีแนวโน้มลดลง
นายกมลธัญ พรไพศาลจิต ผู้อำนวยการศูนย์วิจัยทองคำ คาดว่าทองคำปีนี้ น่าจะทำจุดต่ำสุดใหม่อีกครั้ง ซึ่งจากการประเมินมองว่าราคาทองคำโลกจะอยู่ที่ 1,200 – 1,250 ดอลลาร์สหรัฐฯต่อออนซ์ โดยมองจุดต่ำสุดที่ 1,100 ดอลลาร์สหรัฐฯต่อออนซ์ และสูงสุดที่ 1,400 ดอลลาร์สหรัฐฯต่อออนซ์

ส่วนราคาทองคำในประเทศ ผู้ค้าทองคำให้ราคาเฉลี่ย 19,000 บาทต่อบาททองคำ โดยมองราคาต่ำสุดที่ 17,000 บาท และสูงสุดที่ 21,000 บาทต่อบาททองคำ ทั้งนี้ ปัจจัยกดดันราคาทองคำ คือ การฟื้นตัวของเศรษฐกิจสหรัฐฯ และการปรับขึ้นอัตราดอกเบี้ยของธนาคารกลางสหรัฐฯ
ส่วนทิศทางดัชนีหุ้นไทย นายอภิชาติ ผู้บรรเจิดกุล ผู้อำนวยการสำนักวิจัย บริษัทหลักทรัพย์ ทิสโก้ กล่าวว่า ดัชนีตลาดหุ้นไทยที่เปิดการซื้อขายสัปดาห์แรกในปีนี้ (2558) น่าจะปรับตัวลดลง ด้วยแรงกดดันจากแรงขายทำกำไรของกองทุน LTF ที่เข้าซื้อในปี 2554 จะครบกำหนดขายได้ในต้นปีหน้า ประเมินว่าจะมีแรงขายราว 6-7 พันล้านบาท ส่งผลให้ในช่วง 1-2 สัปดาห์แรกของเดือนมกราคม ดัชนีตลาดหุ้นไทยมีแนวโน้มลดลง
ด้านนางสาววิลาสินี บุญมาสูงทรง ผู้อำนวยการฝ่ายวิจัย บริษัทหลักทรัพย์ โกลเบล็ก แนะการลงทุนในปีนี้ (2558) ให้หาจังหวะทยอยสะสมหุ้นพื้นฐานดีช่วงที่ราคาอ่อนตัว โดยเฉพาะกลุ่มรับเหมาก่อสร้าง ได้รับอานิสงส์จากโครงการภาครัฐที่จะเร่งในปีนี้ (2558) // กลุ่มธนาคาร และกลุ่มสื่อสาร ได้รับอานิสงส์จากดิจิทัล อีโคโนมี และการประมูล 4จี ที่คาดว่าจะเกิดเร็วขึ้นกว่ากำหนดการเดิม ส่วนหุ้นที่ให้เลี่ยง คือ กลุ่มโรงกลั่นที่คาดว่าจะมี Stock loss ต่อเนื่องจากราคาน้ำมันดิบที่ทรุดตัวลงแรง
ข้อมูลจาก  voicetv
MThai News
