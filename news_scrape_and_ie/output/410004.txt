จากกรณีที่รัฐบาลมีนโยบายผลักดันร่าง พ.ร.บ. ภาษีมรดก บังคับใช้เป็นรูปธรรม เพื่อลดความเหลื่อมล้ำในสังคม โดยจะจัดเก็บภาษีมรดกจำนวน 10% จากส่วนเกิน 50 ล้านบาท ซึ่งขณะนี้ กำลังอยู่ระหว่างการพิจารณาของสภานิติบัญญัติแห่งชาติ หรือ สนช.นั้น
นายมนต์ศักดิ์ จงรักษ์ เจ้าพนักงาน สำนักงานที่ดินจังหวัดนครราชสีมา  กล่าวว่า กระแสข่าวดังกล่าวทำให้มีประชาชนเข้ามาสอบถามข้อมูลที่สำนักงานที่ดินจังหวัดนครราชสีมาอย่างต่อเนื่อง และมีผู้โอนที่ดินมรดกให้กับทายาทเพิ่มขึ้น โดยมีตระกูลเก่าแก่รายหนึ่ง เป็นผู้ประกอบการธุรกิจปั๊มน้ำมันรายใหญ่ใน จ.นครราชสีมา เพิ่งมาโอนที่ดิน 7 แปลง มูลค่ากว่า 220 ล้านบาท ให้กับทายาทเมื่อเดือนพฤศจิกายน 2557 ที่ผ่านมา
ส่วนตระกูลใหญ่อื่นๆ เช่น ตระกูลสงวนวงศ์ เจ้าพ่อโรงงานอุตสาหกรรมรายใหญ่ใน จ.นครราชสีมา และตระกูลเชิดชัย ของนางสุจินดา เชิดชัย หรือ เจ๊เกียว เจ้าแม่อู่ต่อรถบัสรายใหญ่ของไทย ที่มีมรดกเฉพาะที่ดินตระกูลละไม่ต่ำกว่า 4,000 ล้านบาท ยังไม่มีการโอนให้ทายาทแต่อย่างใด
นายมนต์ศักดิ์ กล่าวต่อว่า เมื่อเปรียบเทียบการ โอนที่ดิน ช่วงเดือนตุลาคมปี 2556 กับเดือนตุลาคม 2557 พบว่า มีอัตราเพิ่มขึ้นกว่า 6 เท่าตัว โดยเดือนตุลาคม 2557 มีการโอนที่ดิน 871 ราย มากกว่าเดือนเดียวกันปี 2556 ที่มีการโอนที่ดินเพียง 129 ราย โดยช่วงเดือนตุลาคม 2557 มีการโอนที่ดินมรดก 117 ราย และเดือนพฤศจิกายน 2557 มีการโอนที่ดินมรดก 99 ราย ขณะที่การจัดเก็บรายได้ในปีงบประมาณ 2557 รวมเป็นเงินกว่า 2,000 ล้านบาท ส่วนปีงบประมาณ 2558 เฉพาะเดือนพฤศจิกายน 2557 ที่ผ่านมา จัดเก็บรายได้ทั้งจังหวัดกว่า 300 ล้านบาท
MThai News
