การบินไทย  ได้รับรางวัล สายการบิน ที่ให้บริการ ชั้นประหยัดยอดเยี่ยม  ปี 2015 จากการจัดอันดับของเว็บไซต์ AirlineRating.com
ฝ่ายภาพลักษณ์และสื่อสารองค์กร บริษัท  การบินไทย  จำกัด (มหาชน) เปิดเผยว่า  การบินไทย ได้รับรางวัลสายการบินที่ให้บริการชั้นประหยัดยอดเยี่ยมปี 2015 จากการจัดอันดับของเว็บไซต์ AirlineRating.com ซึ่งได้จัดให้มีการสำรวจความคิดเห็นของผู้อ่านทั่วโลก ด้วยการบริการที่ดี ทั้งอาหาร เครื่องดื่ม รวมทั้งอุปกรณ์สาระบันเทิงบนเครื่องบิน

ขณะที่ นายเจฟฟรี่ โทมัส บรรณาธิการเว็บไซต์ AirlineRating.com กล่าวว่า หลังจากที่ได้สัมผัสที่นั่งชั้นประหยัดของเครื่องบินโบอิ้ง 787 ดรีมไลเนอร์ลำใหม่ของการบินไทย ให้ความรู้สึกถึงห้องโดยสารที่กว้างขวาง เพดานสูง หน้าต่างที่มีขนาดใหญ่ขึ้น มีปุ่มปรับระดับของแสงไฟ
ภายในห้องน้ำมีระบบกดน้ำอัตโนมัติด้วยระบบเซ็นเซอร์ ผู้โดยสารจะสัมผัสได้ถึงการบริการด้วยผลิตภัณฑ์ระดับสากล ที่คุ้มค่าเงิน รวมทั้งคุณภาพของอาหารและเครื่องดื่ม และมั่นใจได้ว่ากำลังได้รับบริการที่ดีที่สุดขณะเดินทางในชั้นประหยัดของสายการบินชั้นนำ
