สถานการณ์ราคายางพารายังวิกฤต  นายกฯ ลั่นพยายามดันให้ราคาขึ้นไปถึง 65 บาท/กก. ด้านสมาคมยางพารา จี้ผู้ว่าฯเร่งหามาตรการช่วยเหลือหลังราคายางถ้วยภาคเหนืออยู่ที่  17-18 บาท/กก.
นายสาย อิ่นคำ กรรมการสมาคมยางพารา สถาบันเกษตรกรยางพาราไทย เปิดเผยว่า ขณะนี้ สถานการณ์ราคายางพาราก็ไม่ดีขึ้น โดยราคายางก้อนถ้วยวันนี้ (6 ม.ค.) ราคาอยู่ที่ กก.ละ 17-18 บาท มีขยับหลังปีใหม่เล็กน้อย 1 บาท เท่านั้น

ส่วนสถานการณ์ราคายางพาราแผ่นดิบยังไม่กระเตื้อง นิ่งสงบปิดตายอยู่ที่ กก.ละ 43-44 บาท เท่านั้น ที่สำคัญไม่มีการซื้อขายยางพาราแผ่นดิบเลย ชาวบ้านที่ทำก็เก็บไว้รอเวลาที่ราคาจะขยับขึ้น ขณะที่แรงงานรับจ้างกรีดยางก็ลดน้อยลงทุกขณะ กว่าร้อยละ 50 เจ้าของสวนกรีดเองไม่จ้างแรงงาน เพราะรายได้ที่จะต้องแบ่งมีน้อยลง
นายสาย กล่าวว่า สถานการณ์ดังกล่าวไม่สามารถทำให้เกษตรกรยางพาราในจังหวัดพะเยาหยุดนิ่งได้อีกต่อไป เนื่องจากที่ผ่านมากลุ่มแกนนำเกษตรกรพยายามติดต่อและประสานงานขอความช่วยเหลือจากรัฐบาลไปทุกช่องทางแล้ว ผมตัดสินใจขอสายตรงถึงผู้ว่าราชการจังหวัดพะเยาทันทีภายในสัปดาห์นี้ ว่าจังหวัดจะมีมาตรการเร่งด่วนรองรับเพื่อแก้ปัญหาเฉพาะหน้าให้เกษตรกรชาวสวนยางอย่างไรบ้าง เพราะตลาดซื้อขายยางพาราแผ่นดิบในพื้นที่ไม่มีการเคลื่อนไหวใด ๆ
ด้านพล.อ.ประยุทธ์ จันทร์โอชา นายกรัฐมนตรี และหัวหน้าคสช.กล่าวถึงสถานการณ์ราคาข้าวและยางพาราว่า ตอนนี้ข้าวราคาขึ้น 0.15 % อยู่ที่ประมาณ 12,900 บาท/ตัน ส่วนราคายางประมาณ 61 บาท/กก.และจะพยายามทำให้ราคาขึ้นไปถึง 65 บาท/กก.
“อย่าไปมองเป็นจุด ๆ ถ้ายางไม่ได้คุณภาพต้องลดราคาลงมา ซึ่งต่ำสุดอยู่ที่ประมาณ 50 กว่าบาท/กก.เราต้องค่อย ๆ แก้ปัญหา ถ้าแก้รวดเดียวใช้เงินอุดหนุนแล้วเมื่อไหร่จะพอ ตอนนี้กำลังดูว่าคนกรีดยางจะทำอย่างไร วันนี้การทำยางไม่เหมือนกัน ภาคใต้กรีดเอง ภาคอีสานมีบริษัทจ้างคนงานคิดค่าแรงต่างหาก เราต้องแก้ทั้งระบบ”
ขณะเดียวกันที่ประชุมคณะรัฐมนตรี(ครม.)มีมติเห็นชอบแนวทางการแปรรูปยางธรรมชาติ เพื่อนำไปสร้างพื้นลู่-ลานกรีฑา และพื้นลานอเนกประสงค์ ซึ่งจะสามารถลดค่าใช้จ่ายได้จำนวนมาก ตลอดจนสามารถช่วยเหลือผู้ประกอบการยางพาราได้อีกทางหนึ่ง
MThai News
