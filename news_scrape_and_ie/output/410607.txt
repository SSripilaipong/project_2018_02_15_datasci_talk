‘ เจ๊เกียว ‘ เผย ลดค่าโดยสาร 2 สต./กม. เริ่ม 16 ม.ค. โอด ปีใหม่ผู้โดยสารลดลงกว่าร้อยละ 50 เหตุน้ำมันลด ประชาชนหันใช้รถยนต์ส่วนตัวมากขึ้น
นางสุจินดา เชิดชัย  นายกสมาคมผู้ประกอบการรถโดยสารขนส่ง เปิดเผยภายหลังเข้าพบ พล.อ.อ.ประจิน จั่นตอง รัฐมนตรีว่าการกระทรวงคมนาคม เพื่อมอบกระเช้าของขวัญปีใหม่

โดยระบุว่า ในวันที่ 16 มกราคม นี้ ทางสมาคมยินดีที่จะ ปรับราคาค่าโดยสาร ลงในอัตรา 2สตางค์ต่อกิโลเมตร ตามที่ทางกระทรวงคมนาคม จะประกาศบังคับใช้อัตราค่าโดยสารราคาใหม่ ซึ่งจะส่งผลให้ค่าโดยสารรถทัวร์แต่ละเส้นทาง มีราคาลดลงประมาณ 20- 45 บาท
พร้อมกันนี้ ขอยืนยันถึงข้อเรียกร้องทั้ง 6 ข้อ ที่ได้มีการยื่นเสนอ อาทิ การลดเที่ยวรถขั้นต่ำลง การหารือกับบริษัทประกันภัย เพื่อขอลดค่าเบี้ยประกันในการทำประกันภัยชั้น 3 โดยทั้งหมดทางกระทรวง จะต้องดำเนินการให้กับทางสมาคม
อย่างไรก็ตาม  เจ๊เกียว  ยอมรับว่า ในช่วงเทศกาลปีใหม่ที่ผ่านมาจำนวนผู้โดยสารที่มาใช้บริการลดลงจากช่วงเดียวกันของปีก่อนประมาณร้อยละ 50 เนื่องจาก ราคาน้ำมันที่ปรับตัวลดลง ส่งผลให้ประชาชนหันมาใช้รถยนต์ส่วนตัว ในการเดินทางมากขึ้น
