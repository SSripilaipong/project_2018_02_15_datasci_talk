‘ ไอซีที ‘ เตรียมแก้ ‘ พ.ร.บ.กสทช. ‘ ปี53 รองรับ ‘ เศรษฐกิจดิจิตอล ‘ ภายในเมษายน 58 นี้ ร่างใหม่ กสทช. ยังคงเป็น องค์กรอิสระ  หรือใครจะมาครอบงำ?
คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช.  เป็นหน่วยงานอิสระของรัฐ มีบทบาทหน้าที่ในการบริหารความถี่วิทยุเพื่อ กิจการโทรคมนาคม  และกำกับดูแลการประกอบกิจการโทรคมนาคม
โดยที่กสทช.จัดตั้งขึ้นตามพระราชบัญญัติองค์กรจัดสรรคลื่นความถี่ และกำกับกิจการวิทยุกระจายเสียง วิทยุโทรทัศน์ และกิจการโทรคมนาคม พ.ศ. 2553 หรือ ‘พ.ร.บ.กสทช.’

แต่เมื่อเร็ว ๆ นี้ นาย พรชัย รุจิประภา รัฐมนตรีว่าการกระทรวงเทคโนโลยีสารสนเทศ และการสื่อสาร หรือ ไอซีที  ได้ออกมาให้ข่าวเกี่ยวกับแก้ไข พ.ร.บ.กสทช. ภายในเดือน เมย.นี้
ซึ่งไม่ต้องสงสัยเลยว่าการเข้ามาแก้ไข หรือปรับปรุงข้อบังคับต่าง ๆ มีที่มาที่ไปอย่างไร เพราะเมื่อดูในเนื้อหาสาระที่สำคัญที่สุด อย่างที่กล่าวไว้ในย่อหน้าแรก ๆ นั้น
กสทช.เป็น ‘องค์กรอิสระ’ ถึงแม้ว่าจะมีคำว่า ‘ของรัฐ’ พ่วงท้าย แต่ก็ยังคงดำรงสถานะความเป็นอิสระเฉกเช่นเดียวกับองค์กรอิสระอื่น ๆ ทั่วไปที่ได้เห็นตามหน้าข่าวต่าง ๆ
แต่การแก้ไข พ.ร.บ.กสทช. ในครั้งนี้ มีสาระสำคัญอยู่ข้อหนึ่งคือ การให้ ‘ คณะกรรมการเศรษฐกิจดิจิตอล ‘ เป็นผู้กำหนดนโยบายสำคัญ ๆ ต่าง ๆ โดยเฉพาะการจัดสรร ‘ คลื่นความถี่ ‘

ซึ่งเป็นเรื่องใหญ่เอาการอยู่เหมือนกันนะครับ เพราะเมื่อพ.ร.บ.ฉบับนี้ถูกบังคับใช้ กสทช.ก็มีสภาพไม่ต่างจากองค์กรของรัฐ ที่มีหน้าที่บริหารงานตามกรอบ ภายใต้นโยบายเท่านั้น
ก็เป็นไปตามที่เจ้ากระทรวงไอซีทีท่านบอกว่า การแก้ไข พ.ร.บ.กสทช.นั้น ไม่ได้ทำให้สำนักงาน กสทช.ถูกยุบ หรือริบอำนาจ โดย กสทช.ต้องทำหน้าที่กำกับดูแลค่าบริการ คุณภาพ การออกใบอนุญาต การเปิดประมูลคลื่นความถี่
เพียงแต่การประมูลคลื่นความถี่นั้นจะต้องเป็นไปตามนโยบายของคณะกรรมการเศรษฐกิจดิจิตอลที่มี ‘ นายกรัฐมนตรี ‘ เป็นประธาน เพื่อกำหนดว่าคลื่นใดสามารถประมูลเพื่อให้บริการเชิงพาณิชย์ได้
และคลื่นใดใช้เพื่อบริการสังคม เพื่อความมั่นคงของประเทศ ซึ่งแตกต่างจากปัจจุบันที่คลื่นทุกคลื่นต้องเปิดประมูลเท่านั้น พูดง่าย ๆ ว่าทำตามสั่ง เอ้ย! ทำตามนโยบายเท่านั้นครับ

และนั่นนำมาสู่การเปลี่ยนระเบียบการจัดสรรคลื่นความถี่ด้วยการประมูลมาเป็นแบบเลือกคุณสมบัติ หรือ ‘ บิวตี้คอนเทสต์ ‘ พูดกันแบบคนเดินดินกินข้าวแกงก็คือ
เลือกจัดสรรคลื่นความถี่ให้เฉพาะคนที่มีคุณสมบัติครบ และเข้ากับหลักเกณฑ์เท่านั้น ไม่ต้องเสียเงินประมูลกัน แต่ใครจะรับประกันได้ครับว่าการคัดเลือกแบบนี้จะไม่มี ‘ใบสั่ง’
แต่เดี๋ยวก่อนนะครับ การแก้ไขระเบียบดังกล่าวจะไม่ถูกใช้ในการ ประมูล 4G  ที่จะเกิดขึ้นในบ้านเราไม่ช้าก็เร็วนี้ การประมูลจะเกิดขึ้นแน่นอน คู่ขนานกับกสทช.เสนอแผนบริหารต่อ คณะกรรมการเศรษฐกิจดิจิตอล
ส่วนอีกหนึ่งเรื่องที่สำคัญคือการยุบคณะกรรมการกิจการโทรคมนาคม หรือ  กทค.  และคณะกรรมการกิจการกระจายเสียง และกิจการโทรทัศน์ หรือ กสท.  ให้เหลือเพียงบอร์ดกสทช.เท่านั้น

เพื่อให้เกิดเอกภาพ ส่งเสริมการกำกับดูแลและการบังคับใช้กฎหมายให้มีประสิทธิภาพ และเป็นธรรม รับการเปลี่ยนแปลงเทคโนโลยี รวมทั้งสร้างบรรยากาศสนับสนุนเศรษฐกิจดิจิตอล และประชาคมเศรษฐกิจอาเซียน
ที่สุดท้ายก็ไม่ใช่แค่ข่าวลือ หรือข่าวลับอีกต่อไป เพราะก่อนหน้านี้มีภาพหลุดเอกสารลับยุบกทค. และกสท.หลุดออกมา จนเลขาฯ ฐากร ต้องออกโรงปัดข่าวลือว่าเป็นผู้ปล่อยข่าว
กสทช.ที่กว่าจะมีคณะกรรมการชุดแรกได้ ก็ต้องผ่านร้อนผ่านหนาวกันหลายรัฐบาล จนถึงวันนี้ถึงเวลาของการปรับโครงสร้างอีกครั้ง ซึ่งการยกเครื่องใหม่ทั้งที คงจะได้ที่แรง และดีกว่าเก่านะครับ

MThai News
