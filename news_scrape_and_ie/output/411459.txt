นายกฯลงนาม ‘ บีโอไอ ‘ อนุมัติลด ภาษีเงินได้  ‘ เอสเอ็มอี ‘ เพิ่มอีก 2 ปี ใน 38 ประเภทธุรกิจ เพิ่มขีดความสามารถการแข่งขัน
นางหิรัญญา สุจินัย รักษาราชการแทนเลขาธิการคณะกรรมการส่งเสริมการลงทุน หรือ บีโอไอ  เปิดเผยว่า  พลเอก ประยุทธ์ จันทร์โอชา นายกรัฐมนตรี  ในฐานะประธาน คณะกรรมการส่งเสริมการลงทุน  หรือบอร์ด บีโอไอ
ได้ลงนามอนุมัติให้ ธุรกิจเอสเอ็มอี ไทยที่ได้รับส่งเสริม จะได้รับสิทธิและประโยชน์ด้านภาษีสูงกว่าเกณฑ์ปกติ โดยจะได้รับยกเว้นอากรขาเข้าสำหรับเครื่องจักร

และได้รับยกเว้น ภาษีเงินได้นิติบุคคล ตั้งแต่ 2-8 ปี จากปกติที่บางกิจการไม่ได้รับการยกเว้นภาษี ก็จะได้รับการยกเว้นภาษี 2 ปี หรือบางกิจการได้รับยกเว้นภาษี 3 ปี ก็จะได้รับยกเว้นภาษีเพิ่มอีก 2 ปี เป็นต้น
โดยเอสเอ็มอีที่สามารถยื่นขอรับสิทธิและประโยชน์ตามมาตรการจะต้องเป็นกิจการที่มีเงินลงทุนขั้นต่ำของแต่ละโครงการไม่น้อยกว่า 500,000 บาท ไม่รวมค่าที่ดิน และทุนหมุนเวียน
มีบุคคลธรรมดาสัญชาติไทยถือหุ้นไม่น้อยกว่าร้อยละ 51 ของทุนจดทะเบียน ต้องมีอัตราส่วนหนี้สินต่อทุนไม่เกิน 3 ต่อ 1 โดยเมื่อรวมกิจการทั้งหมดทั้งที่ได้รับการส่งเสริม และไม่ได้รับการส่งเสริมแล้ว
ผู้ขอรับส่งเสริมต้องมีสินทรัพย์ถาวรสุทธิ หรือเงินลงทุนไม่รวมค่าที่ดิน และทุนหมุนเวียนไม่เกิน 200 ล้านบาท สำหรับประเภทกิจการเอสเอ็มอีไทยที่ให้การส่งเสริม มีทั้งสิ้น 38 กิจการครอบคลุมทุกกลุ่มอุตสาหกรรม
นอกจากนี้ หาก เอสเอ็มอีไทย จะตั้งสถานประกอบการในพื้นที่ 20 จังหวัดรายได้น้อย อาทิ กาฬสินธุ์ ชัยภูมิ นครพนม น่าน บึงกาฬ บุรีรัมย์ แพร่ เป็นต้น
จะได้รับยกเว้นภาษีเงินได้นิติบุคคลเพิ่มเติมอีก 3 ปี แต่รวมแล้วไม่เกิน 8 ปี ทั้งนี้ กิจการเอสเอ็มอีไทยที่ได้รับส่งเสริมตามมาตรการนี้ ยังสามารถใช้เครื่องจักรที่ใช้แล้วในประเทศได้ในมูลค่าไม่เกิน 10 ล้านบาท
ผู้ประกอบการเอสเอ็มอีไทยที่สนใจสามารถขอรับคำปรึกษาได้ที่บีโอไอสำนักงานใหญ่ ถนนวิภาวดีรังสิต หรือบีโอไอประจำภูมิภาค ทั้งนี้ จะต้องยื่นคำขอรับส่งเสริมการลงทุนได้ภายในวันที่ 31 ธค. 2560

MThai News
