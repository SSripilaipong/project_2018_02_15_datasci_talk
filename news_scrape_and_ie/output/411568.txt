บขส. จ่อคุยรัฐ ขอเปิดประมูลซื้อน้ำมันเสรี หลังทนซื้อน้ำมันจาก ปตท.แพงกว่าหน้าปั๊ม ลิตรละ 1 บาท  หากสำเร็จจะประหยัดรายจ่าย ปีละ 60 ล้านบาท
นายอนุสรณ์ แสงนิ่มนวล ประธานกรรรมการ บริษัทขนส่ง จำกัด (บขส.) เผยว่า วันนี้ได้เตรียมเข้าหารือกับนายอาคม เติมพิทยาไพสิฐ รมช. คมนาคม เพื่อเสนอให้รัฐบาลเห็นชอบให้ บขส. สามารถดำเนินการจัดหาน้ำมันเชื้อเพลิงได้เอง ด้วยวิธีการเปิดประมูลทั่วไป เช่นเดียวกับหน่วยงานอื่น ๆ
ซึ่งจะทำให้เกิดการแข่งขันของบริษัทผู้จำหน่ายน้ำมัน และทำให้ บขส. สามารถจัดหาน้ำมันได้ในราคาที่ถูกลงกว่าปัจจุบันอย่างน้อยลิตรละ 1 บาท ซึ่งสามารถประหยัดค่าใช้จ่ายด้านต้นทุนน้ำมันได้ถึงปีละ 60 ล้านบาท   เนื่องจากมติ ครม. ปี 42 กำหนดให้หน่วยงานรัฐวิสาหกิจทุกแห่ง ที่ต้องการซื้อน้ำมันเชื้อเพลิงตั้งแต่ 10,000 ลิตรขึ้นไป ต้องซื้อน้ำมันเชื้อเพลิงจาก บริษัท ปตท.จำกัด (มหาชน) ซึ่งเป็นบริษัทรัฐวิสาหกิจเช่นเดียวกัน จึงไม่เกิดการแข่งขันด้านราคา จึงเป็นผลให้ราคาน้ำมันที่ บขส. ซื้อจาก ปตท. แพงกว่าราคาหน้าปั๊มลิตรละ 1 บาท
หากสามารถเปิดโอกาสให้มีการแข่งขันเสนอขายน้ำมันอย่างเสรี จะช่วยให้สามารถลดต้นทุนน้ำมันให้ถูกลง นอกจากนี้ในปัจจุบัน ปตท. ได้แปรสภาพเป็นบริษัทมหาชน ที่มีกำไรต่อปีมหาศาล รัฐบาลจึงไม่จำที่จะต้องอุ้ม ปตท. อีกต่อไป
นอกจากนี้ หากการหารือเป็นไปด้วยดี คาดว่าฐานะของรัฐวิสาหกิจไทยหลายแห่งจะปรับตัวดีขึ้น เพราะจะทำให้ภาระค่าใช้จ่ายด้านน้ำมันชื้อเพลิงที่แบกไว้อยู่ลดลงทันที เพราะปัจจุบันการจำหน่ายน้ำมันเชื้อเพลิงมีการแข่งขันค่อนข้างสูง ประกอบกับน้ำมันดีเซลมีปริมาณมากจนล้นตลาด ทำให้ผู้ค้าต้องแย่งกันส่งออกไปจำหน่าย หากมีการปรับตัวให้สามารถจำหน่ายในประเทศได้ จึงควรได้ราคาที่ดีกว่า
ขอบคุณข้อมูลจาก เดลินิวส์
MThai News
