กูรูน้ำมัน  ประสานเสียงฟันธง  ราคาน้ำมันดิบ หลุด 40 ดอลลาร์ในครึ่งปีแรก ส่วน ‘ แบงก์ออฟอเมริกา ‘ มองลึกถึง 35 ดอลลาร์ ในเร็ว ๆ นี้ หาก ‘ โอเปก ‘ ไม่ลดกำลังผลิตลง
เว็บไซท์ ‘ บลูมเบิร์ก ‘ ดอทคอม รายงานข่าวว่า  โกลด์แมนแซคส์  คาดว่า  ราคาน้ำมัน จะต้องปรับตัวลดลงมาสู่ที่ระดับ 40 ดอลลาร์ต่อบาร์เรล
ก่อนที่ตลาดจะกลับมามีความสมดุลอีกครั้ง เนื่องจากราคาน้ำมันในระดับดังกล่าว เป็นระดับราคาที่ไม่คุ้มต้นทุน ซึ่งจะกดดันให้ผู้ผลิตลดปริมาณการผลิตลง
ด้าน โซซิเอเต้เจนเนอราล  หรือ ซ็อกเจน คาดว่า ราคาน้ำมันจะลดลงมาอยู่ที่แนวรับ 40 ดอลลาร์ต่อบาร์เรลในครึ่งปีแรกปีนี้ และอาจจะหลุดต่ำกว่า หลังอุปทานยังล้นตลาด
ขณะที่ นายฟรานซิสโก บลันช์ ผู้อำนวยการฝ่ายตลาดสินค้าโภคภัณฑ์ที่แบงก์ออฟอเมริกา  ให้ความเห็นว่า ราคาน้ำมันอาจลดลงมาอยู่ที่ระดับ 35 ดอลลาร์ต่อบาร์เรลในระยะอันใกล้
หากนโยบายพลังงานของสมาคมประเทศผู้ส่งออกน้ำมัน หรือ โอเปก ยังคงรักษาส่วนแบ่งตลาดน้ำมันไว้ ทำให้เกิดปริมาณอุปทานน้ำมันล้นตลาด
และโอเปกยอมเสียอำนาจในการควบคุมอุปทานในตลาดน้ำมัน หลังการผลิตน้ำมันจากชั้นหินของผู้ผลิตน้ำมันในสหรัฐฯเพิ่มขึ้นอย่างรวดเร็ว และต่อเนื่อง
ทั้งนี้ราคา น้ำมันดิบเวสท์เท็กซัส ลดลงมาอยู่ที่ระดับ 44.20 ดอลลาร์ต่อบาร์เรล ก่อนจะปิดตลาดที่ระดับ 45.89 ดอลลาร์ต่อบาร์เรล ต่ำสุดนับแต่ เมย.52
โดยราคาน้ำมันในปัจจุบันลดลงมาแล้ว 14% ในเดือนมค.นี้ หลังจากลดลงถึง 46% ในปีที่ผ่านมา ซึ่งทำให้โดยรวมแล้วราคาลดลงมาแล้วกว่า 60%

ติดตามข่าวสารการลงทุน ราคาน้ำมัน ราคาทองคำ คลิ๊กเลย>>>>>>>

MThai News
