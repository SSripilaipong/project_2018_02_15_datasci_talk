‘ พาณิชย์ ‘ เตรียมตั้งโต๊ะหารือห้าง บีบลดค่าเช่า และส่วนแบ่งรายได้ หลังพบเรียกเก็บสูงเกินไป ดัน ราคาอาหาร พุ่งสูง ‘ เดอะมอลล์ ‘ แสบสุดเก็บ 38%
นายบุณยฤทธิ์ กัลยาณมิตร อธิบดีกรมการค้าภายใน  เปิดเผยว่า จะเชิญ ห้างสรรพสินค้า  และห้างค้าปลีกต่าง ๆ  มาหารือในประเด็นการเก็บค่าเช่าพื้นที่จากร้านอาหาร
หลังจากได้รับการร้องเรียนว่ามีการเรียกเก็บในอัตราที่สูงเกินไป ส่งผลให้ผู้ประกอบการต้องจำหน่ายอาหารปรุงสำเร็จในราคาที่สูงเกินจริง กระทบผู้บริโภค
สำหรับปัญหาเรื่องการเก็บค่าเช่าพื้นที่เกิดขึ้นมานานแล้ว และ กระทรวงพาณิชย์ เคยเรียกห้างมาหารือเพื่อให้ปรับลดค่าเช่าลงมา เหลือ 20% จากที่เรียกเก็บเฉลี่ยอยู่ที่ 35%
แต่หลังจากที่ได้มีการหารือ ห้างได้มีการปรับลดค่าเช่าลงมา แต่ในที่สุดก็ปรับขึ้นในอัตราเท่าเดิม และบางห้างมีการปรับขึ้นเกินไปกว่าราคาเดิม
โดยจากการตรวจสอบพบว่าห้าง ‘เดอะมอลล์’ มีการเรียกเก็บค่าเช่าในอัตราที่สูงมาก โดยเรียกเก็บค่าเช่าพื้นที่และค่าส่วนแบ่งรายได้ในอัตราสูงถึง 38% ต่อจาน
ซึ่งหากผู้ประกอบการจำหน่ายอาหารในราคาเมนูละ 50 บาท ก็ต้องจ่ายให้ห้างสูงถึงจานละ 19 บาท และได้เงินเพียง 31 บาท หากขายต่ำกว่า 50 บาทตามที่ภาครัฐต้องการ
ก็จะขาดทุน ขณะที่ห้างอื่นๆ ก็มีการเรียกเก็บค่าเช่าพื้นที่และค่าส่วนแบ่งรายได้ในอัตราที่แตกต่างกัน แต่ก็อยู่ในระดับใกล้เคียงกัน
ยกเว้นห้าง เทอร์มินอล 21  ที่เก็บค่าเช่าพื้นที่ในอัตราที่ต่ำมาก และทำให้ผู้ค้าสามารถจำหน่ายอาหารได้ในราคาถูกกว่าในห้างทั่วๆ ไป

ติดตามข่าวสาร ‘กระทรวงพาณิชย์’ คลิ๊กเลย>>>>>>>

MThai News
