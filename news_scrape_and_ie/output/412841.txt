อธิบดี กรมส่งเสริมการค้าระหว่างประเทศ  เเนะผู้ประกอบการ ไก่สดเเช่เเข็ง ไทย เตรียมลุ้นกลางปีส่งขาย เกาหลีใต้  หลังงดนำเข้าตั้งเเต่ปี 47
นางนันทวัลย์ ศกุนตนาค อธิบดีกรมส่งเสริมการค้าระหว่างประเทศ  เปิดเผยว่า ประมาณกลางปีนี้ ไทยน่าจะส่งออกไก่สดแช่เย็นแช่แข็งเข้าเกาหลีใต้
ซึ่งล่าสุด กระทรวงเกษตร ป่าไม้และกิจการชนบท ของเกาหลีใต้ ได้เห็นชอบในหลักการที่จะเปิดให้นำเข้าไก่สดไก่แช่แข็งจากประเทศไทย
ซึ่งการประกาศดังกล่าวเป็นขั้นตอนที่ 5 ของกระบวนการในการพิจารณาเปิดตลาดไก่สดทั้งหมด 8 ขั้นตอน ดังนั้นผู้ประกอบการไทยควรเตรียมความพร้อมและวางแผนการผลิต-การตลาด เพื่อจะได้ไม่พลาดโอกาสที่จะมาถึง
ทั้งนี้ เกาหลีใต้ประกาศห้ามนำเข้าไก่มีชีวิตและไก่สด แช่เย็น แช่แข็งจากสหรัฐอเมริกามาตั้งแต่วันที่ 20 ธันวาคม 2557 เนื่องจากเกิดการระบาดของโรค ไข้หวัดนก ในสหรัฐฯ
ดังนั้นหากเกาหลีใต้เปิดตลาดไก่ให้กับไทยจะเป็นโอกาสในการขยายตลาดไก่สดของไทยมายังตลาดนี้เป็นอย่างมาก เนื่องจากไทยส่งไก่มายังเกาหลีใต้ใช้เวลาเพียง 10 วันทำให้ประหยัดค่าขนส่งและค่าจัดเก็บสินค้า”นางนันทวัลย์กล่าว
ทางด้าน  นายปณต บุณยะโหตระ ผู้อำนวยการสำนักงานส่งเสริมการค้าในต่างประเทศ  กรุงโซล ประเทศเกาหลีใต้ กล่าวว่าประเทศไทย เคยเป็นผู้ส่งออกหลักมายังเกาหลีใต้
โดยในปี 46 ไทยส่งไก่สดแช่เย็นแช่แข็งมาทั้งสิ้น 42,580 ตัน มูลค่า 56.33 ล้านเหรียญสหรัฐฯ แต่ได้หยุดการส่งออกมาตลาดนี้ตั้งแต่ปี 47 ดังนั้นหากเกาหลีใต้จะเปิดตลาดไก่สดให้กับไทยเมื่อใด ก็จะเป็นตลาดที่สำคัญสำหรับสินค้าไก่ของไทยอีกตลาดหนึ่ง

MThai News
