เร่งเช่าบินเหมาลำ ช่วยทัวร์ไทย 600 คนค้าง เกาหลี  ด้านผบห. ‘ บิสสิเนสแอร์ ‘ ยินยอมชดใช้ค่าเสียหาย แต่ให้ออกไปก่อน
นายสมชาย พิพุธวัฒน์ อธิบดีกรมการบินพลเรือน หรือ บพ.  เปิดเผยว่า บริษัททัวร์อยู่ระหว่างจัดหาที่นั่งว่างบนเที่ยวบินเพื่อให้คนไทยเดินทางกลับ

เบื้องต้นทราบว่ากลับมาเมืองไทยแล้วประมาณ 120 คน ทำให้เหลือคนที่ตกค้างอยู่อีกประมาณ 600 คน ด้านบพ.เสนอให้บริษัททัวร์รีบตัดสินใจว่าจะเช่าเหมาลำไปรับผู้โดยสารหรือไม่
จะได้ประสานเช่าเครื่อง การบินไทย ไปรับโดยอาจจะคิดค่าโดยสารที่ถูกกว่าปกติ และต่อไปจะเพิ่มมาตรการดูแล ผู้โดยสาร โดยเตรียมออกประกาศเพิ่มเติม
บังคับให้เที่ยวบินตรงที่ไม่ใช่เครื่องเช่าเหมาลำต้องวางเงินค้ำประกัน เพื่อใช้ดูแลผู้โดยสารหากเกิดกรณีฉุกเฉิน หากสายการบินไม่สามารถทำการบินได้ คาดว่าจะบังคับใช้ได้ภายในม.ค.นี้
นายวชิร สิริสิงหล กรรมการบริหารบริษัท บิสซิเนส แอร์ เซ็นเตอร์ จำกัด  ได้ทำหนังสือแจ้งไปยังบริษัททัวร์ ว่าจะรับผิดชอบความเสียหายที่เกิดขึ้นจริงทั้งหมด
แต่อย่างไรก็ตาม ให้ทางทัวร์ออกค่าใช้จ่ายไปก่อน และบริษัทจะดำเนินการชดใช้คืน โดยหวังเป็นอย่างยิ่งว่าคงเข้าใจในปัญหาที่เกิดขึ้น และบริษัทกราบขออภัยมา ณ โอกาสนี้ด้วย

MThai News
