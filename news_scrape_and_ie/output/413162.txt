เล็งรีด ภาษีดีเซล  2 บาท ช่วงน้ำมันปรับตัวลง ยืนยันคุมอยู่ไม่เกิน 30 บาท ยังไม่สรุปหวั่นกระทบจิตวิทยาประชาชน
แหล่งข่าวจากทำเนียบรัฐบาล เปิดเผยว่า ในการประชุมจัดทำกรอบงบประมาณปี 2559 ที่มี ม.ร.ว.ปรีดิยาธร เป็นประธาน เมื่อสัปดาห์ที่ผ่านมา  กระทรวงการคลัง ได้จัดทำกรอบเป้าหมายจัดเก็บรายได้มาเสนอทั้งนี้เพื่อรองรับภาระงบประมาณที่เพิ่มขึ้น

และควบคุมการตั้งงบประมาณขาดดุลให้ไม่เกิน 20% ของงบประมาณฯ หรือ 500,000 ล้านบาทตามระเบียบวิธีการงบประมาณกระทรวงการคลังได้นำเสนอทางเลือกให้กับรองนายกรัฐมนตรีพิจารณา
โดยเพิ่มการจัดเก็บรายได้จาก ภาษีสรรพสามิตน้ำมันดีเซล เพิ่มขึ้นโดยใช้โอกาสที่ราคาน้ำมันปรับตัวลดลงในการเก็บภาษีสรรพสามิตน้ำมันดีเซลเพิ่มขึ้นอีก 2 บาทต่อลิตร จากที่ปัจจุบันเก็บเข้า กองทุนน้ำมัน อยู่ที่ 3.25 บาทต่อลิตร รวมเป็น 5.25 บาทต่อลิตร
ทั้งนี้การเก็บ ภาษีสรรพสามิตดีเซล เพิ่มขึ้นในอัตราดังกล่าวจะไม่ทำให้ราคา น้ำมันดีเซล กระทบกับประชาชนมากนักเนื่องจากปัจจุบันราคาน้ำมันปรับตัวลดลงและราคาขายปลีกดีเซลอยู่ที่ระดับใกล้เคียงกับ 26 บาทต่อลิตรเท่านั้น
ซึ่งได้มีการคุยกันในเรื่องนี้เพราะรองนายกฯ ก็ติงว่าเป้าหมายในการจัดเก็บรายได้ต่ำ ซึ่งภาษีสรรพสามิตดีเซลหากเก็บเพิ่มก็เป็นการเพิ่มรายได้ให้กับภาครัฐ
เพราะเดิมตอนที่เคยเก็บเต็มเพดานก็ได้รายได้เข้ารัฐสูงถึงเดือนละ 9,000 ล้านบาทเศษ หรือปีละกว่า 1 แสนล้านบาท ซึ่งราคาน้ำมันในระดับนี้ถือว่าทำได้ เพราะการเก็บเพิ่มไม่ทำให้ราคาเกิน 30 บาทต่อลิตร
แต่ก็ยังไม่ได้ข้อสรุปเพราะที่ประชุมก็เห็นว่าหากมีการเก็บภาษีส่วนนี้เพิ่มอาจจะกระทบจิตวิทยาในการใช้จ่ายของประชาชนและสวนทางกับที่นายกรัฐมนตรีสั่งการใช้ลดราคาน้ำมันให้สอดคล้องกับในตลาดโลก
รวมทั้งขณะนี้การเก็บเงินจากดีเซลเป็นการเก็บเข้ากองทุนน้ำมันฯยังไม่ได้ส่งรายได้ในรูปแบบ สรรพสามิตดีเซล  ซึ่งเรื่องนี้รองนายกฯ ก็สั่งการให้กระทรวงการคลังไปทำรายละเอียดผลกระทบที่ชัดเจนก่อนมาเสนออีกครั้ง

MThai News
