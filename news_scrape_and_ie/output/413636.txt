กรมการค้าภายใน ประกาศราคาจำหน่ายปลีกแนะนำก๊าซหุงต้มบรรจุถัง 15 กิโลกรัม ไม่เกินถังละ 395 บาท   รวมค่าขนส่งระยะทางไม่เกิน 5 กิโลเมตร
นายบุณยฤทธิ์ กัลยาณมิตร อธิบดีกรมการค้าภายใน กล่าวว่า กรมฯได้จะออกประกาศราคาจำหน่ายปลีกแนะนำก๊าซหุงต้มบรรจุถัง 15 กิโลกรัม โดยกำหนดราคาไม่เกินถังละ 395 บาท รวมค่าขนส่งระยะทางไม่เกิน 5 กิโลเมตร ไม่รวมค่าแรงยกขึ้นที่สูง โดยได้หารือกับสมาคมผู้ค้าก๊าซปิโตรเลียมเหลวแล้ว และกำลังอยู่ระหว่างการพิจารณาราคาค่าขนส่งในส่วนที่เกิน 5 กิโลเมตร ว่าจะอยู่ในอัตราเท่าใด

“ผมขอเตือนไว้ตรงนี้ ผู้ค้าก๊าซรายใดขายเกินราคาแนะนำที่บอกไว้ จะจับจริง ไม่มียกเว้น โดยที่บ้านผม ตอนนี้ซื้อก๊าซหุงต้มถังละ 420 บาท ผมจะไปจับรายแรกเลย และอยากขอแนะนำประชาชนว่าในการเลือกซื้อก๊าซหุงต้ม ให้ซื้อร้านใกล้บ้าน เพราะจะได้ไม่ต้องเสียค่าขนส่งระยะทางไกลๆ และจะได้ประหยัดเงินค่าขนส่งด้วย” นายบุณยฤทธิ์ กล่าว
สำหรับบทลงโทษการจำหน่ายสินค้าเกินราคาแนะนำปรับ 140,000 บาท จำคุก 7 ปี หรือทั้งจำทั้งปรับ ผู้ใดพบเห็นสามารถแจ้งมายังกรมการค้าภายในหรือ สายด่วน 1569
MThai News
