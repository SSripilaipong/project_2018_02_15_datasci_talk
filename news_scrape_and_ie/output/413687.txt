ชาวสวนปาล์ม  บุกพบ  นายกรัฐมนตรี  ชะลอ นำเข้าปาล์ม จากต่างประเทศ หวั่นราคาตกต่ำ วอน  เร่งตรวจสอบสต๊อกปาล์ม  หลังพบ สูญหายกว่า 2 แสนตัน
สมาพันธ์ชาวสวนปาล์มน้ำมันแห่งประเทศไทย นำโดย นายมนัส พุทธรัตน์ ประธานสมาพันธ์ชาวสวนปาล์มน้ำมันแห่งประเทศไทย เข้ายื่นหนังสือถึง พล.อ.ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ หรือ คสช. เพื่อขอให้รัฐบาลทบทวนการนำเข้าปาล์มน้ำมันจากต่างประเทศ เพราะจะส่งผลกระทบต่อเกษตรกร และราคาปาล์มตกต่ำลง

โดยการเข้ายื่นหนังสือดังกล่าว เพื่อต้องการให้นายกรัฐมนตรีชะลอการนำเข้าปาล์มน้ำมันจากต่างประเทศ เพราะเกษตรกรไม่มีความเชื่อมั่นกรมการค้าภายใน และคณะกรรมการนโยบายปาล์มน้ำมันแห่งชาติ (กนป.) ซึ่งต้องการให้รัฐบาลฟังเสียงของเกษตรเป็นหลัก เพื่อให้ราคาปาล์มน้ำมันเป็นไปตามกลไกตลาด
เพราะที่ผ่านมา กระทรวงพาณิชย์มองข้ามมาตลอด ไม่มีการหาทางออกที่ดี  จึงต้องการทราบว่า รัฐบาล ได้ตรวจสอบสต๊อกปาล์มน้ำมันแล้วหรือไม่ และผลประโยชน์ส่วนใหญ่ตกอยู่ที่ใคร เพราะกรมการค้าภายในเป็นผู้ดูแลและบริหารสต๊อกปาล์มน้ำมัน กลับทำสต๊อกปาล์มน้ำมันลดเหลือ 7 หมื่นกว่าตัน เพราะเมื่อเดือน ต.ค.2557 สต๊อกปาล์มน้ำมันยังอยู่ที่ 3 แสน 4 หมื่นกว่าตัน ซึ่งหายไปถึง 2 แสน 7 หมื่นตัน
นอกจากนี้ หากรัฐบาลนำเข้าปาล์ม จะสวนทางกับนโยบายที่สนับสนุนให้กลุ่มเกษตรกรชาวสวนยางหันมาปลูกปาล์มน้ำมัน เพราะขณะนี้ราคาปาล์มน้ำมันอยู่ที่กิโลกรัมละ 5-6 บาท แต่ภายหลังการประกาศนำเข้าปาล์มน้ำมันจากต่างประเทศ ทำให้ราคาลดลง 40 สตางค์ต่อกิโลกรัม และคาดว่าราคาปาล์มน้ำมันจะเหลือ 3 บาท ต่อกิโลกรัม หากรัฐบาลอนุมัติการนำเข้าปาล์ม
MThai News
