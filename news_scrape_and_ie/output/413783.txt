‘ กรมการขนส่งทางบก ‘ เอาจริง! เตือนเจ้าของรถค้าง ชำระภาษี  หากเกิน 3 ปี จะถูกระงับทะเบียนทันที แนะรีบชำระ หรือแจ้งยกเลิกหากไม่ใช้รถแล้ว
นายธีระพงษ์ รอดประเสริฐ อธิบดีกรมการขนส่งทางบก  เปิดเผยว่า เจ้าของรถที่มีการค้างชำระภาษี ไม่ว่าจะกรณีใด ๆ ซึ่งหากไม่ชำระภาษีรถเกิน 3 ปี ทะเบียนจะถูกระงับทันที
ดังนั้นหากเจ้าของรถรายใดมีความจำเป็นต้องหยุดใช้รถ เช่น รถอยู่ระหว่างการซ่อม หรือเลิกใช้แล้ว ขอให้ติดต่อแจ้งการไม่ใช้รถ ณ  สำนักงานขนส่ง ทุกแห่งทั่วประเทศ

โดยใช้หลักฐาน คู่มือจดทะเบียนรถ   สำเนาบัตรประจำตัวประชาชน แผ่นป้ายทะเบียนรถ  และ แบบคำขอแจ้งการไม่ใช้รถ และเมื่อเจ้าของรถมีความประสงค์ขอใช้รถต่อ
ก็สามารถดำเนินการแจ้ง โดยใช้หลักฐานคู่มือจดทะเบียนรถ สำเนาบัตรประจำตัวประชาชน แผ่นป้ายทะเบียนรถ แบบคำขอแจ้งใช้รถที่แจ้งไม่ใช้รถไว้ และหลักฐาน พ.ร.บ.คุ้มครองผู้ประสบภัยจากรถ
จากสถิติจำนวนรถที่จดทะเบียนสะสม ณ วันที่ 30 ธันวาคม 2557 มีจำนวนทั้งสิ้น 35,835,180 คัน เป็นรถตามกฎหมายว่าด้วยการขนส่งทางบก จำนวน 1,153,369 คัน
เป็นรถตามกฎหมายว่าด้วยรถยนต์ จำนวน 34,681,811 คัน โดยจำนวนนี้เป็นรถจักรยานยนต์ จำนวน 20,141,213 คัน ซึ่งส่วนใหญ่มีการนำไปใช้ในพื้นที่ห่างไกล
หรือหยุดใช้แต่ไม่แจ้งขอหยุดใช้รถ หรือมีการนำไปใช้ภายในหมู่บ้านไม่ออกถนนใหญ่ จึงไม่ชำระภาษีประจำปี ส่งผลให้มีรถจักรยานยนต์ค้างชำระภาษีประจำปี จำนวนกว่า 8 ล้านคัน
รองลงมาเป็น รถยนต์นั่งส่วนบุคคลไม่เกิน 7 คน  จำนวน 802,719 คัน และรถบรรทุกส่วนบุคคล จำนวน 751,212 คัน ส่วนรถตามกฎหมายว่าด้วยการขนส่งทางบกที่มีอยู่ จำนวน 1,153,369 คัน
เป็นรถค้างชำระภาษี จำนวน 188,758 คัน ส่วนใหญ่เป็นรถบรรทุกส่วนบุคคล จำนวน 142,505 คัน ซึ่งเป็นรถในต่างจังหวัดที่ไม่ใช้รถแล้ว แต่ไม่แจ้งหยุดใช้รถตามระเบียบราชการ
ทั้งนี้กรมการขนส่งทางบกได้ขยายช่องทางการรับชำระภาษีรถ ผ่านห้างสรรพสินค้าบิ๊กซี 13 สาขา, ห้างเซ็นทรัลรามอินทรา, ศูนย์การค้าพาราไดซ์พาร์ค ในวันเสาร์-อาทิตย์ เวลา 9.00-18.00 น.
การรับชำระภาษีรถที่ศูนย์บริการร่วมคมนาคม เชิงสะพานสมเด็จพระเจ้าตากสิน ได้ทุกวันจันทร์-ศุกร์ ตั้งแต่เวลา 8.30-15.30 น. การรับชำระภาษีรถผ่านระบบอินเทอร์เน็ต ที่เว็บไซต์ www.dlte-serv.in.th
ชำระภาษีรถผ่าน ตรอ., ผ่านเคาน์เตอร์เซอร์วิส เซเว่นอีเลฟเว่นกว่า 8,000 แห่งทั่วประเทศ และล่าสุดชำระภาษีบนมือถือทุกเครือข่าย AIS, TRUE และ DTAC
ซึ่งเจ้าของรถ ตาม พ.ร.บ.รถยนต์ และ พ.ร.บ.การขนส่งทางบกสามารถชำระภาษีรถได้ล่วงหน้า 3 เดือน ก่อนอายุภาษีสิ้นสุด สอบถามข้อมูลเพิ่มเติมได้ที่ Call Center 1584 ตลอด 24 ชั่วโมง

ติดตามข่าวสาร ‘กรมการขนส่งทางบก’ คลิ๊กเลย>>>>>>>

ภาพจาก www.askhanuman.co.th
MThai News
