เอสเอ็มอีแบงก์ลุยปล่อยสินเชื่อลูกค้ารายย่อย ให้กู้สูงสุด 1 ล้านบาท ผ่อนนาน 7 ปี
นายสุพจน์ อาวาส กรรมการผู้จัดการเอสเอ็มอีแบงก์ เปิดเผยว่า  ได้มอบสินเชื่อให้กับผู้ประกอบการตลาดเซฟวัน ตลาดกลางคืนที่ใหญ่ที่สุดในประเทศไทย ตั้งอยู่บนเนื้อที่ 88 ไร่ จังหวัดนครราชสีมา
เปิดขายตั้งแต่เวลา 17.00 – 22.00 น. เป็นไนท์บาร์ซ่า ที่มีร้านค้าเปิดจำหน่ายถึง 4,000 ร้าน ประกอบด้วยโซนจำหน่ายสินค้าหลากหลาย อาทิ โซนอาหาร ตลาดสด ขายของเก่า เปิดท้ายขายของ สัตว์เลี้ยง ต้นไม้ มือถือและอุปกรณ์ เป็นต้น

ซึ่งเอสเอ็มอีแบงก์คิดว่าลูกค้ากลุ่มนี้ เป็นฐานลูกค้ารายย่อยที่ธนาคารพร้อมให้การสนับสนุนสินเชื่อรายย่อย หรือ  Small SMEs  เพื่อให้ผู้ประกอบการมีเงินลงทุนเพื่อใช้ ขยาย หรือปรับปรุงกิจการ
รวมถึงเป็นเงินทุนหมุนเวียนในธุรกิจ โดยให้กู้สูงสุด 1 ล้านบาท ผ่อนนาน 7 ปี และมีระยะปลอดเงินต้น 1 ปี 
และที่สำคัญลูกค้าสามารถใช้ บสย.ค้ำประกันการขอกู้ได้ด้วย
โดยข้อเสนออัตราดอกเบี้ยพิเศษถ้าผู้ประกอบการยื่นขอกู้ภายใน 31 มีนาคม 2558 เอสเอ็มอีแบงก์คิดอัตราดอกเบี้ยปีแรก 8.70 % เท่านั้น
นอกจากนี้ เอสเอ็มอีแบงก์ ยังได้เจาะกลุ่มลูกค้าฟาร์มไก่และสุกร รวมถึงธุรกิจอื่นๆ จากเครือข่ายพันธมิตรของธนาคาร ทั้งจากคณะกรรมการส่งเสริมการลงทุน ( บีโอไอ ) และ หอการค้าจังหวัด
ศูนย์อุตสาหกรรมภาค 6 กรมส่งเสริมอุตสาหกรรม ส่งต่อเครือข่ายสมาชิก เพื่อประสานความร่วมมือ ในการสนับสนุนผู้ประกอบการกลุ่มนี้ในการต่อยอดธุรกิจ
โดยเอสเอ็มอีแบงก์ มีสินเชื่อสำหรับ SMEs ตามแผนยุทธศาสตร์กระทรวงอุตสาหกรรม หรือ หน่วยงานพันธมิตร สนับสนุน สามารถขอกู้ได้วงเงินต่อรายไม่เกิน 15 ล้านบาท
อัตราดอกเบี้ยพิเศษ อยู่ในช่วง MLR ถึง MLR บวก 1% หรือประมาณ 7.25 – 8.25% เท่านั้น และสามารถใช้ บสย.ค้ำประกันได้

MThai News
