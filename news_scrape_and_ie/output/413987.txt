ต.ล.ท. คาด มาร์เก็ตแคปหุ้นไอพีโอปี 58 อยู่ที่ระดับ 2.5 แสนล้าน ซึ่งขณะนี้มี 20 บริษัทพร้อมยื่นไฟลิ่ง
นายชนิตร ชาญชัยณรงค์ รองผู้จัดการหัวหน้าสายงานผู้ออกหลักทรัพย์และบริษัทจดทะเบียน ตลาดหลักทรัพย์แห่งประเทศไทย หรือ ตลท.  เปิดเผยว่า ปีนี้ ตลท.ตั้งเป้ามูลค่าหลักทรัพย์ ณ ราคา ไอพีโอ หรือ  การออกและเสนอขายหลักทรัพย์ต่อประชาชนทั่วไปเป็นครั้งแรก ของบริษัทจดทะเบียน หรือ บจ.
โดย มาร์เก็ตแคปจะไม่ต่ำกว่าปีที่ผ่านมา หรืออยู่ที่ระดับ 2.5 แสนล้านบาท ซึ่งขณะนี้มีบริษัทที่เตรียมจะยื่นแบบแสดงรายการข้อมูล หรือ ไฟลิ่ง ต่อ  สำนักงานคณะกรรมการกำกับและตลาดหลักทรัพย์ หรือ ก.ล.ต.  แล้วประมาณ 20 บริษัท
ซึ่งจะเข้าทำการซื้อขาย ในช่วงครึ่งปีแรกราว 3-4 บริษัท และครึ่งปีหลังอีกกว่า 16 บริษัท โดยนายชนิตร  ยังมั่นใจว่าตลาดไอพีโอ ปีนี้จะสดใสต่อเนื่องจากปีที่ผ่านมา และสร้างผลกำไรให้แก่นักลงทุนในอัตราที่มากกว่า 50% ขึ้นไป
อย่างไรก็ตามรายงานการระดมทุนในปี 2557 มีบริษัทจดทะเบียน (บจ.) ในตลาดหลักทรัพย์แห่งประเทศไทย (SET) และตลาดหลักทรัพย์ เอ็ม เอ ไอ (mai) มีมูลค่าระดมทุนรวม 2.76 แสนล้านบาท ลดลง 18.77% จากปี 2556
โดยในตลาดแรกมีมูลค่าระดมทุน 1.31 แสนล้านบาท จากบริษัทจดทะเบียน 36 บริษัท และกองทุนรวมอสังหาริมทรัพย์และทรัสต์เพื่อการลงทุนในอสังหาริมทรัพย์ (รีทส์) รวม 9 กอง ขณะที่ตลาดรองมีการระดมทุน 1.45 แสนล้านบาท

MThai News
