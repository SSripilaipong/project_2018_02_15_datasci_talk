ศูนย์วิจัยกสิกรไทย  คาด ท่องเที่ยวไทย  ไตรมาสเเรกคึกคัก!  นักท่องเที่ยว โต 15% นับเป็นสัญญาณที่ดี ระบุตลาดเอเซียยังเป็นกลุ่มหลัก
ศูนย์วิจัยกสิกรไทย ธนาคารกสิกรไทย  เปิดเผยว่า จากตัวเลขจำนวน นักท่องเที่ยวต่างชาติ ในเดือน ธ.ค. 57 ที่มีจำนวนนักท่องเที่ยวต่างชาติเดินทางเข้ามาท่องเที่ยวในประเทศไทยมีถึง 2.8 ล้านคน

นับเป็นสัญญาณการเริ่มต้นที่ดีของการท่องเที่ยวไทย หากสถานการณ์ช่วงต้นปี 58 นี้ยังสามารถรักษาโมเมนตัมได้อย่างต่อเนื่องคาดการณ์ว่า ในไตรมาส 1 ปี 58
จะมีนักท่องเที่ยวต่างชาติเดินทางมาท่องเที่ยวในไทยประมาณ 7.3 ล้าน คนเติบโตประมาณ 15% เมื่อเทียบกับช่วงเดียวกันของปีก่อนหน้า
ซึ่งการเติบโตที่สูงในไตรมาสแรกของปีนี้ ส่วนหนึ่งมาจากการเปรียบเทียบฐานที่ต่ำในไตรมาสแรกของปี 2557 ที่หดตัว 9% และคาดว่าจะสร้างรายได้สู่ธุรกิจที่เกี่ยวเนื่องกับการท่องเที่ยวมูลค่าประมาณ 382,900 ล้านบาท
เติบโตประมาณ 16.4% เมื่อเทียบกับปีที่แล้วที่หดตัว 4%โดยศูนย์วิจัยกสิกรไทยมองว่า การเติบโตของตลาดนักท่องเที่ยวต่างชาติในไตรมาส 1 นี้ ยังคงมาจากตลาดนักท่องเที่ยวจาก ภูมิภาคเอเชีย
โดยเฉพาะในเดือนกุมภาพันธ์ 2558 จะเป็นช่วงเทศกาลปีใหม่ของชาวจีน รวมถึง นักท่องเที่ยวเชื้อสายจีน จากประเทศอื่น ๆ จากภูมิภาคเอเชีย เช่น  มาเลเซีย ไต้หวัน ฮ่องกง  และ สิงคโปร์  ฯลฯ ที่เดินทางเข้ามาท่องเที่ยวในไทยเช่นกัน

MThai News
