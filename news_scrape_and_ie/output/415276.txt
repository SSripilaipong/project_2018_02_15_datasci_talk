รัฐมนตรีการค้าและอุตสาหกรรมของมาเลเซียระบุว่าอาเซียนจะเป็นตลาดเดียวในปลายปีนี้ แต่จะรวมกันอย่างสมบูรณ์ในอีก 5 ปีข้างหน้า
นายมุสตาปา โมฮัมเหม็ด รัฐมนตรีการค้าต่างประเทศและอุตสาหกรรมของมาเลเซีย ให้สัมภาษณ์สำนักข่าวเอเอฟพีระหว่างเข้าร่วมการประชุม เวิล์ด อีโคโนมิก ฟอรั่ม ที่เมืองดาวอส ประเทศสวิสเซอร์แลนด์ ว่า อาเซียนจะเรียกตัวเองว่าเป็น ตลาดเดียวในช่วงสิ้นปีนี้ แต่เรื่องใหญ่ๆ อย่างเช่น การเดินทางภายใน 10 ประเทศได้อย่างเสรีจะเกิดขึ้นในปี 2563

นายมุสตาปา กล่าวว่า ปีนี้จะเป็นการปูทางไปสู่เรื่องที่ใหญ่กว่าหลายเรื่องของอาเซียน ซึ่งจะมีการประกาศว่าเป็น ประชาคมเศรษฐกิจอาเซียน ในช่วงปลายปีนี้ แม้ว่าจะยังไม่ได้รวมตัวกันอย่างสมบูรณ์ก็ตาม และเขาไม่คิดว่านี่เป็นการก้าวถอยหลังแต่อย่างใด สิ่งสำคัญก็คือกลุ่มอาเซียนมี การให้พันธะสัญญาต่อเรื่องนี้



กลุ่มประเทศอาเซียน ซึ่งเป็นตลาดที่มีคนอาศัยอยู่ 600 ล้านคน กำหนดเส้นตายไว้ในปี 2558 ว่าจะรวมเศรษฐกิจของแต่ละประเทศเป็นกลุ่มเดียวกัน คล้ายกับรูปแบบของตลาดสหภาพยุโรป โดยจะยกเลิกกำแพงภาษี และให้มีการเคลื่อนย้ายแรงงานที่มีทักษะอย่างเสรี แต่ก็มีการตั้งข้อสงสัยว่าเป้าหมายต่างๆเหล่านี้จะบรรลุผลหรือไม่ เนื่องจากแต่ละประเทศสมาชิกมีระดับการพัฒนาทางเศรษฐกิจที่ต่างกัน
ยกตัวอย่างเช่น เมียนมาร์ เพิ่งเปิดประเทศ หลังจากถูกโดดเดี่ยวภายในการปกครองของทหารมาเป็นเวลาหลายสิบปีซึ่งได้ยุติลงในปี 2554 ส่วนสิงคโปร์ เป็นประเทศที่อยู่ในกลุ่มชาติที่ร่ำรวยที่สุดในโลก 
นายมุสตาปา เห็นว่าในปี 2563 จะเห็นความก้าวหน้ามากขึ้นในการรวมตัวกันทางเศรษฐกิจของอาเซียน ในแง่ของการทำลายอุปสรรคที่ไม่ใช่กำแพงภาษี และการเคลื่อนย้ายของแรงงานมีฝีมือ 
ส่วนในช่วงสิ้นปีนี้ จะมีการเคลื่อนย้าย สินค้าและบริการที่เสรีมากขึ้น แต่จะยังไม่ใช่การการเคลื่อนย้ายสินค้าและบริการที่เสรีจริงๆ
ขณะที่ภาคธุรกิจได้ผลักดันให้ผู้นำการเมืองทำให้เกิดการรวมตัวกันเร็วขึ้น แต่มุสตาปากล่าวว่า แบบจำลองของอาเซียนจะค่อยเป็นค่อยไป โดยยังมีปัญหาหลายเรื่อง ทั้งเรื่องพรมแดน ศุลกากร การตรวจคนเข้าเมือง และกฎเกณฑ์ที่แตกต่างกัน
นอกจากนี้ ยังไม่ค่อยมีใครเข้าใจว่าตลาดเดียวสามารถเปลี่ยนแปลงชีวิตพวกเขาได้อย่างไร หลายคนกังวลว่าจะถูกแย่งงาน ดังนั้นจึงจำเป็นต้องสื่อสารกันมากขึ้น
เมื่อถูกถามว่า ปัญหาทางเศรษฐกิจของยุโรปในประเทศสมาชิกที่มีหนี้สินจำนวนมากอย่างเช่น กรีซ ทำให้อาเซียนต้อเลื่อนแผนการรวมตัวกันหลายอย่างออกไปหรือไม่ มุสตาปา กล่าวว่าอาเซียนรู้ตั้งแต่วันแรกแล้วว่าจะไม่ใช้แบบจำลองของสหภาพยุโรป โดยอาเซียนไม่เคยมีแผนที่จะใช้เงินสกุลเดียวกัน หรือรัฐสภาเดียว
