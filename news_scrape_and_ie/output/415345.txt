ซูเปอร์บอร์ด ไฟเขียวขึ้นเงินเดือนลูกจ้างรัฐวิสาหกิจ จากขั้นต่ำสุดที่เดือนละ 5,780 บาท เป็น 9,040 บาท หรือขั้นละ 6.5%
วันนี้(26 ม.ค.) ที่ประชุมคณะกรรมการกำกับนโยบายรัฐวิสาหกิจ (คนร.)หรือ ซูเปอร์บอร์ด ที่มีพล.อ.ประยุทธํ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.) เป็นประธานมีมติเห็นชอบในหลักการให้ปรับปรุงอัตราค่าจ้างของลูกจ้างรัฐวิสาหกิจ จำนวน 35 แห่ง ที่ใช้บัญชีเงินเดือนค่าจ้าง 58 ขั้น ตามประกาศคณะกรรมการรัฐวิสาหกิจสัมพันธ์ กระทรวงแรงงาน

โดยให้ปรับเพิ่มขึ้นเฉลี่ยประมาณขั้นละ 6.5% คือจากขั้นต่ำสุดที่เดือนละ 5,780 บาท เป็น 9,040 บาท เพื่อให้สอดคล้องกับอัตราค่าจ้างขั้นต่ำ 300 บาทและภาวะเศรษฐกิจในปัจจุบันรวมทั้งเป็นการสร้างแรงจูงใจในการทำงานของลูกจ้างรัฐวิสาหกิจ
กรณีรัฐวิสาหกิจจะขยายเพดานอัตราค่าจ้างขั้นสูงขึ้นไปสูงกว่าที่ใช้บังคับอยู่ในปัจจุบัน ซึ่งปัจจุบันเงินเดือนขั้นสูงสุดอยู่ที่เดือนละ 113,520 บาท หากปรับขึ้นอีก 6.5% เป็น 142,830 บาท แล้วเกินวงเงินจากเพดานขั้นสูงที่กำหนดไว้ รัฐวิสาหกิจต้องขอความเห็นชอบจากคณะกรรมการรัฐวิสาหกิจสัมพันธ์ และครม.เป็นรายกรณีไป
ทั้งนี้การขยายเพดานค่าจ้างขั้นสูงต้องสอดคล้องกับขนาด ภาระหน้าที่ และความรับผิดชอบของรัฐวิสาหกิจที่แตกต่างกันตามความเหมาะสม รวมทั้งความสามารถในการรองรับภาระค่าใช้จ่ายบุคคลากรที่เพิ่มขึ้นของรัฐวิสาหกิจด้วย ไม่ใช่ปรับขึ้นตามอำเภอใจ
ส่วนรัฐวิสาหกิจที่ไม่ใช้บัญชีโครงสร้างเงินเดือนรัฐวิสาหกิจ การปรับขึ้นเงินเดือน ขึ้นอยู่กับการพิจารณาของคณะกรรมการ
MThai News
