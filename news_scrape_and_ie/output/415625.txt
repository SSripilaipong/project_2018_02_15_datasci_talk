ครม.อุ้ม ‘รถเมล์ฟรี’ และ ‘รถไฟฟรี’ ต่ออีก 6 เดือน วงเงินชดเชยกว่า 2,113 ล้านบาท พร้อมเร่งรัดมาตรการ ‘ฟรีเฉพาะกลุ่ม’ คาดเตรียมเสนอครม.ได้ 1 สค.นี้
ร.อ.นพ.ยงยุทธ มัยลาภ โฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี หรือ ครม. มีมติเห็นชอบขยายระยะเวลาดำเนินมาตรการ ‘รถเมล์ฟรี’ ออกไปอีก 6 เดือน ตั้งแต่วันที่ 1 กพ.-31 กค.58 วงเงินชดเชยรวมทั้งสิ้น 2,113 ล้านบาท

สำหรับมาตรการรถโดยสารประจำทางฟรีนั้น ดำเนินการผ่านองค์การขนส่งมวลชนกรุงเทพ โดยรัฐรับภาระค่าใช้จ่ายการจัดรถโดยสารประจำทางธรรมดาจำนวน 800 คันต่อวัน ใน 73 เส้นทาง ให้บริการแก่ประชาชนโดยไม่เสียค่าใช้จ่าย
มาตรการลดค่าใช้จ่ายเดินทางโดยรถไฟชั้น 3 ดำเนินการผ่านการรถไฟแห่งประเทศไทย โดยรัฐรับภาระค่าใช้จ่ายการจัดรถไฟชั้น 3 เชิงสังคม จำนวน 164 ขบวนต่อวัน และรถไฟชั้น 3 ระยะทางไกล ในขบวนรถเชิงพาณิชย์ จำนวน 8 ขบวนต่อวัน
ให้บริการแก่ประชาชนโดยไม่เสียค่าใช้จ่าย พร้อมกำชับให้กระทรวงคมนาคมเร่งรัดสร้างความชัดเจนในรายละเอียดของมาตรการฟรีเฉพาะกลุ่มแบบมีเงื่อนไข เช่น การใช้ระบบบัตรโดยสารอิเล็กทรอนิกส์ (E-ticket) การจัดทำบัตรให้สิทธิพิเศษ เป็นต้น
และเตรียมความพร้อมในส่วนต่าง ๆ ที่เกี่ยวข้องเพื่อให้สามารถดำเนินมาตรการใหม่ได้อย่างยั่งยืนและมีประสิทธิภาพ ทั้งนี้ ให้นำเสนอคณะรัฐมนตรีเพื่อพิจารณาเห็นชอบและเริ่มดำเนินการได้ภายในวันที่ 1 สค. 58

MThai News
