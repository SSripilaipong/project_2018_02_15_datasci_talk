“ไทยพาณิชย์”  คาดสินเชื่อบ้านปีนี้โต 9% ราว 6 แสนล้านบาท ตลาด ตจว.มาเเรงคาดโต 15%
นางพิกุล ศรีมหันต์ ผู้ช่วยผู้จัดการใหญ่อาวุโส สายสินเชื่อเพื่อที่อยู่อาศัย ธนาคารไทยพาณิชย์ จำกัด (มหาชน)  เปิดเผยว่า ธนาคารคาดว่าตลาดสินเชื่อที่อยู่อาศัยปีนี้ จะเติบโตประมาณ 9% จากสิ้นปีก่อน หรือคิดเป็นเม็ดเงินประมาณ 600,000 ล้านบาท
สัดส่วนตลาดประมาณ 45% เป็นสินเชื่อที่อยู่อาศัยที่มาจากต่างจังหวัด ซึ่งปีนี้ธนาคารมองว่าในต่างจังหวัดจะยังเติบโตได้อย่างต่อเนื่อง หรือประมาณ 15%
ส่วนใหญ่จะเป็นแนวราบอย่าง บ้านเดียวหรือทาวน์เฮ้าส์  คิดเป็นมูลค่าประมาณ 30,000 ล้านบาท หรือเติบโตประมาณ 16% ขณะที่คอนโดมิเนียมในต่างจังหวัด ยังไม่เติบโตมากนัก มีมูลค่าราว 5,000 ล้านบาท
ส่วนแนวโน้มโครงการคอนโดมิเนียมปีนี้ คงไม่เติบโตมากนัก เนื่องจากโครงการใหม่ได้ชะลอการเปิดขาย ด้วยยอดขายที่ยังค้างอยู่มาก ทำให้คาดว่าต้องใช้เวลาประมาณ 2 ปีในการดูดซับปริมาณ คอนโดมิเนียม ที่ยังเหลืออยู่
หากการขยายตัวทางเศรษฐกิจเป็นไปตามที่ธนาคารได้ประมาณการไว้ ธนาคารมองว่าคุณภาพหนี้ในตลาดต่างจังหวัดจะด้อยกว่าเมื่อเทียบกับ สินเชื่อ ในกรุงเทพ
โดยเฉพาะกลุ่มลูกค้าที่เป็นเจ้าของกิจการที่อาจได้รับผลกระทบจากสถานการณ์ราคาสินค้าเกษตรตกต่ำ รวมถึงภาคการท่องเที่ยวที่อาจได้รับผลกระทบจากปัจจัยภายนอกประเทศ

MThai News
