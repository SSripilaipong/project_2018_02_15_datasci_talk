เศรษฐกิจไทย ส่อแววไม่ถึงฝัน ‘ คลัง ‘ ออกโรงหั่น ‘ จีดีพี ‘ ตั้งแต่ต้นปีเหลือโต 3.9% จากเดิมคาดโต 4.1% จากแนวโน้มการส่งออกที่ยังไม่ฟื้น ตาม เศรษฐกิจโลก ที่ซบเซา
นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง หรือ สศค.  เปิดเผยว่า ได้มีการปรับลด ประมาณการเศรษฐกิจไทย ในปี 58 มีแนวโน้มขยายตัวที่ 3.9%
จากเดิมที่คาดโต 4.1% โดยได้รับแรงกดดันจาก การส่งออก ที่ชะลอตัว จากความไม่แน่นอนของการฟื้นตัวของเศรษฐกิจโลก

ขณะที่การใช้จ่ายภาครัฐที่คาดว่าจะเพิ่มขึ้น โดยเฉพาะจากโครงการลงทุนยกระดับ โครงสร้างพื้นฐาน ขนาดใหญ่ด้านการคมนาคมขนส่ง เม็ดเงินจากงบกลางที่กันไว้เบิกจ่ายเหลื่อมปี และงบไทยเข้มแข็ง การลงทุนของ รัฐวิสาหกิจ ที่เบิกจ่ายเพิ่มขึ้นต่อเนื่อง
ประกอบกับอุปสงค์จากต่างประเทศคาดว่าจะขยายตัวดีขึ้นจากจำนวนนักท่องเที่ยวที่มีแนวโน้มเพิ่มขึ้นภายหลังสถานการณ์ทางการเมืองภายในประเทศคลี่คลายลง นอกจากนี้ การบริโภค และการลงทุนภาคเอกชนคาดว่าจะปรับตัวดีขึ้น
ตามภาวะเศรษฐกิจภาพรวมที่ฟื้นตัวขึ้น และนโยบายภาครัฐที่มีความชัดเจน ซึ่งจะส่งผลให้ความเชื่อมั่นของนักลงทุนและผู้บริโภคปรับตัวดีขึ้นตาม ในด้านเสถียรภาพภายในประเทศ คาดว่าอัตราเงินเฟ้อทั่วไปในปี 58 จะอยู่ที่ร้อยละ 0.9
(โดยมีช่วงคาดการณ์ที่ร้อยละ 0.4 – 1.4) ลดลงจากปีก่อนหน้า ตามแนวโน้ม ราคาน้ำมันดิบ  และ ราคาสินค้าโภคภัณฑ์ ในตลาดโลกที่มีทิศทางลดลง เนื่องจากอุปทานที่มากกว่าอุปสงค์ในตลาดโลก
สำหรับเศรษฐกิจไทยในปี 57 คาดว่าจะสามารถขยายตัวได้ร้อยละ 0.7 ชะลอลงจากปีก่อนหน้าที่ขยายตัวร้อยละ 2.9 โดยมีสาเหตุหลักจากการส่งออกสินค้า และบริการที่มีแนวโน้มหดตัว ตามการฟื้นตัวของเศรษฐกิจโลกที่ล่าช้า

ติดตามข่าวสาร ‘การคลัง’ คลิ๊กเลย>>>>>>>

ขอบคุณภาพจาก http://www.phuketimes.com
MThai News
