กสทช.ได้ข้อสรุป โปรโมชั่นใหม่คิดค่าบริการมือถือเป็นวินาที เริ่ม 16 ก.พ. – 1 มี.ค.58 นี้
นายฐากร ตัณฑสิทธิ์ เลขาธิการ คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) กล่าวว่า ได้หารือร่วมกับผู้ประกอบการค่ายมือถือ 5 ราย ประกอบด้วย บริษัท แอดวานซ์อินโฟร์เซอร์วิส จำกัด (มหาชน) หรือเอไอเอส บริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือดีแทค บริษัท ทรูมูฟเอช บริษัท ทีโอที จำกัด (มหาชน) และบริษัท กสท โทรคมนาคม โดยเห็นชอบร่วมกันคิดค่าบริการเป็นรายวินาที โดยยึดหลักการคิดค่าบริการตามที่กฎหมายกำหนดไว้สำหรับระบบ 2G คิดค่าบริการไม่เกิน 99 สตางค์ต่อนาที ระบบ 3G บนคลื่นความถี่ 2.1 เมกะเฮิร์ต คิดค่าบริการไม่เกิน 84 สตางค์ต่อนาที

ทั้งนี้ กำหนดให้ค่ายมือถือที่มีความพร้อมเริ่มออกโปรโมชั่นใหม่ตั้งแต่วันที่ 16 กุมภาพันธ์ – 1 มีนาคม 2558 โปรโมชั่นใหม่ต้องคิดค่าบริการตามจริงเป็นวินาทีทั้งหมด สำหรับการคิดค่าบริการโทรครั้งแรกกำหนด 2 แนวทาง คือ หากโทรครั้งแรกไม่เกิน 30 วินาที ให้คิดค่าโทรปัดเศษเพิ่มเป็น 30 วินาที หรือให้คิดค่าบริการเป็นรายวินาทีตั้งแต่วินาทีแรก
ส่วนผู้ใช้บริการรายเดือนหรือโปรโมชั่นเดิมหากต้องการเเปลี่ยนโปรโมชั่นมาใช้เป็นแบบวินาทีให้แจ้งค่ายมือถือ โดยไม่มีการคิดค่าใช้จ่ายการเปลี่ยนโปรโมชั่น
สำหรับลูกค้าที่ยังติดค้างชำระค่าสินค้าและบริการต้องชำระให้หมดหรือใช้บริการให้ครบสัญญา เช่น โปรโมชั่นผ่อนนาน 10 เดือนและฟรีค่าโทร โปรโมชั่นใช้ร่วมกับบริการอินเทอร์เน็ต
ส่วนผู้ต้องการใช้โปรโมชั่นแบบเดิม เพราะคิดว่าคุ้มค่ากว่ายังสามารถใช้งานได้จนกว่าจะครบกำหนด ดังนั้น การคิดค่าบริการยังมี 2 ระบบ คือ แบบรายวินาทีและแบบคิดปัดเศษเป็นนาที เพื่อเป็นทางเลือกของลูกค้า และบังคับใช้เฉพาะการใช้บริการในประเทศเท่านั้น
MThai News
