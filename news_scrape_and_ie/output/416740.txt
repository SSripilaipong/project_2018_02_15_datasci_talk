หอการค้าไทย  เผย ผลสำรวจความสามารถในการแข่งขัน  เอสเอ็มอี  ไทยยังอ่อนแอ ความสามารถเข้าถึงแหล่งทุนต่ำ ทำให้สภาพคล่องทางธุรกิจแย่ลง
นายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย  เปิดเผย ผลสำรวจความสามารถในการแข่งขันของ  ธุรกิจขนาดกลางและย่อม หรือ เอสเอ็มอี  จากกลุ่มสำรวจ 1,450 ราย ระหว่างวันที่ 5-23 มกราคม 2558 พบว่า
ดัชนีความสามารถฯ ไตรมาส 4/57 เพิ่มขึ้น 0.7% จากไตรมาส 3/57 จาก 49.8 จุด เป็น 50.5 จุด  สะท้อนถึงความสามารถธุรกิจเอสเอ็มอีอยู่ระดับปานกลางและแนวโน้มทรงตัว ซึ่งเป็นผลมาจากดัชนีสุขภาพของธุรกิจ ดัชนีความสามารถในการทำธุรกิจ และดัชนีความยั่งยืนของธุรกิจดีขึ้นเล็กน้อย แค่ 0.2 จุด 0.9 จุด และ 1 จุด ตามลำดับ
เนื่องจากยังมีปัญหายอดขายตก ต้นทุนเพิ่ม กำไรลดลง ความสามารถเข้าถึงแหล่งทุนต่ำ ทำให้สภาพคล่องทางธุรกิจแย่ลง โดยเฉพาะธุรกิจภาคผลิตและภาคการค้า จะกระทบมากกว่าภาคบริการ โดยธุรกิจที่มีปัญหามากสุดคือ ธุรกิจแฟชั่นและเครื่องแต่งกาย ธุรกิจอาหารและเครื่องดื่ม และ ค้าส่ง/ค้าปลีก
เอสเอ็มอี  ยังมีความสามารถในการแข่งขันระดับประเทศและต่างประเทศยังต่ำอยู่ ซึ่งรัฐบาลต้องผลักดันเพิ่มขีดความสามารถของธุรกิจเอสเอ็มอีให้แข่งขันได้มากขึ้น นอกจากนี้ 70 กว่าเปอร์เซนต์ไม่มีแผนลงทุนในอนาคต
เพราะมีปัญหาเรื่องการหาตลาดและการเข้าถึงแหล่งเงิน แม้น้ำมันลดราคาก็ไม่ได้มีผลมากนัก รายได้ต่ำลง รวมถึงค่าเงินบาทอ่อนค่าหรือแข็งค่าทุก 1 บาท/ดอลลาร์สหรัฐ จะกระทบต่อการขยายตัวเศรษฐกิจ 0.2-0.3%
และเห็นว่าระดับเงินบาทที่แข่งขันได้คือ 33.50-34 บาท เพราะทุกประเทศได้ใช้นโยบายเงินอ่อนค่าเพื่อกระตุ้นใช้จ่ายและขีดความสามารถในการส่งออก นอกจากนี้ ยังพบว่า เอสเอ็มอี 77.4% ไม่ทราบเรื่องมาตรการของขวัญปีใหม่ของรัฐบาลและให้คะแนนความพึงพอใจต่อของขวัญปีใหม่แค่ 5 คะแนนจากคะแนนเต็ม 10
อย่างไรก็ตาม ธุรกิจยังคาดหวังความสามารถในการแข่งขันของธุรกิจปี 2558 ปรับตัวดีขึ้น และดัชนีเพิ่มอยู่ระดับ 56.2% เพราะเชื่อว่ารัฐบาลจะออกมาตรการกระตุ้นเศรษฐกิจ และเร่งเบิกจ่ายงบประมาณอัดฉีดระบบเศรษฐกิจ
โดยธุรกิจ  เอสเอ็มอี  แค่ 11% เห็นว่ายอดขายจะเพิ่มขึ้น ส่วนใหญ่ 50.3% เห็นว่าเท่าเดิม และ 38.7% เห็นว่ายอดขายจะลดลง อีกทั้งเห็นว่าเศรษฐกิจรวมจะฟื้นตัวไตรมาส 2 ส่วนธุรกิจจะฟื้นตัวในไตรมาส 3

ติดตามข่าวสาร เอสเอ็มอีทั้งหมด  คลิ๊กเลย>>>>>>>

MThai News
