‘ กระทรวงพาณิชย์ ‘ โดย ‘ กรมพัฒนาธุรกิจการค้า ‘ เชิญชวนผู้ประกอบการ ‘ โรงเรียนกวดวิชา ‘  จดทะเบียนนิติบุคคล  เพื่อความเชื่อมั่นหลังเปิด ‘ เออีซี ‘ พร้อมเร่งพิจารณาเก็บ ภาษี
นางสาวผ่องพรรณ เจียรวิริยะพันธ์ อธิบดีกรมพัฒนาธุรกิจการค้า  เปิดเผยว่า  กระทรวงศึกษาธิการ จะเป็นหน่วยงานหลักในการดำเนินการ จดทะเบียนห้างหุ้นส่วนบริษัท ที่ประกอบกิจการ  โรงเรียนกวดวิชา  หรือ สถาบันกวดวิชา  ซึ่งได้เชิญ กรมพัฒนาธุรกิจการค้า เข้าร่วมหารือและให้ข้อมูลด้านการจดทะเบียนนิติบุคคล

ในฐานะเป็นหน่วยงานที่ให้บริการด้านการจดทะเบียน รวมทั้งเป็นคลังข้อมูลธุรกิจ ซึ่งกรมฯ มีความยินดีและพร้อมที่จะสนับสนุนข้อมูลธุรกิจให้กับทุกภาคส่วน หลังจากที่ ป.ป.ช.  ได้เสนอให้มีการพิจารณาจัดเก็บภาษี  โรงเรียนกวดวิชา  ที่มีลักษณะเป็นการประกอบธุรกิจ
อย่างไรก็ดีกรมพัฒนาธุรกิจการค้า มีกฎระเบียบที่ใช้บังคับกับการจดทะเบียนชื่อและวัตถุประสงค์ของ ห้างหุ้นส่วนบริษัทที่ประกอบกิจการ  โรงเรียนกวดวิชา  หรือสถาบันกวดวิชารองรับไว้อยู่แล้ว ดังนั้นจึงไม่จำเป็นต้องมีการปรับปรุงแก้ไขกฎระเบียบ
ทั้งนี้ จากการตรวจสอบข้อมูลการจดทะเบียนของนิติบุคคลที่เป็นผู้ประกอบกิจการประเภท  โรงเรียนกวดวิชา  หรือสถาบันกวดวิชาซึ่งมาจดทะเบียน ณ กรมพัฒนาธุรกิจการค้าพบว่ามีจำนวนทั้งสิ้น 192 ราย (ข้อมูล ณ วันที่ 30 ธันวาคม 2557)
นอกจากนี้ ยังเป็นการสร้างมาตรฐานให้กับภาคธุรกิจไทยที่ให้บริการด้านการศึกษา และสร้างความน่าเชื่อถือให้กับนักเรียน ผู้ปกครอง รวมถึงผู้ที่จะมาใช้บริการ อีกทั้งยังรองรับการขยายตัวของชาวต่างประเทศที่จะเดินทางมารับการศึกษาในประเทศไทย
หลังจากการเปิด ประชาคมอาเซียน ในปีนี้ ซึ่งคาดว่าไทยจะกลายเป็นประเทศที่มีความโดดเด่นด้านการให้บริการการศึกษาในอาเซียน และจะเกิดการแลกเปลี่ยนเรียนรู้กันระหว่างประชากรไทย และ อาเซียน เพิ่มขึ้นตามมา
ในโอกาสนี้ จึงขอเชิญชวน โรงเรียนกวดวิชา ที่ยังไม่ได้จดทะเบียนนิติบุคคลสามารถมาจดทะเบียนเพื่อจัดตั้งบริษัทหรือเป็นนิติบุคคลได้ที่กรมพัฒนาธุรกิจการค้าเพื่อสร้างความมั่นใจ ในการดำเนินธุรกิจตามกฎหมายอย่างโปร่งใสต่อไป
สอบถามข้อมูลเพิ่มเติมได้ที่สายด่วน 1570 หรือ ส่วนพัฒนาการจดทะเบียน กองทะเบียนธุรกิจ หมายเลขโทรศัพท์ 0 2547 4431

ติดตามข่าวสาร ‘การเงิน’ คลิ๊กเลย>>>>>>>

MThai News
