พานาโซนิค  บริษัทยักษ์ใหญ่อิเล็กทรอนิกส์ เตรียมยุบโรงงานใน จีน  และ เม็กซิโก  หลังขาดทุน 6 ปีติด โดยปีล่าสุดขาดทุนสะสมอีกกว่า 12,740 ล้านบาท
หนังสือพิมพ์ ‘นิกเกอิ’ ของญี่ปุ่น  รายงานข่าวว่า พานาโซนิค บริษัทอิเล็กทรอนิกส์ยักษ์ใหญ่ จะทยอยปิดโรงงานในประเทศจีน และเม็กซิโก หลังจากประสบภาวะขาดทุนอย่างหนัก จาก ยอดขายโทรทัศน์ ในอเมริกาเหนือ และจีนที่ลดลงอย่างมาก

ซึ่งการปิดโรงงานในทั้ง 2 ประเทศดังกล่าว จะส่งผลให้ พานาโซนิค มีกำลังการผลิตโทรทัศน์ในต่างประเทศลดลงถึง 700,000 เครื่องต่อปี หรือคิดเป็น 10% ของกำลังการผลิตโทรทัศน์ทั้งหมดทั่วโลกของบริษัท
โดยที่มณฑล ซานตง ในจีน พานาโซนิค ได้ยุติการผลิตในโรงงานของบริษัทร่วมทุนไปเมื่อปลายเดือนมกราคม และมีแผนสร้างสภาพคล่อง ด้วยการเลิกจ้างพนักงานอีกหลายร้อยอัตรา โดยจะจ้างบริษัทนอกผลิตโทรทัศน์แทนปีละ 200,000 เครื่อง
ขณะที่ภายในปลายปีนี้ พานาโซนิค จะขายโรงงานในเม็กซิโก ที่ผลิตโทรทัศน์ได้ปีละ 500,000 เครื่อง ซึ่งส่วนใหญ่ส่งไปจำหน่ายในตลาดสหรัฐ และจะหันไปเน้นผลิต โทรทัศน์รุ่นหน้าจอความคมชัดสูง  และรุ่นราคาแพงสำหรับตลาดบนต่อไป
ทั้งนี้ปัจจุบัน พานาโซนิค กำลังดิ้นรนเพื่อกระตุ้นรายได้ในธุรกิจโทรทัศน์ ซึ่งประสบภาวะขาดทุนมาตลอด 6 ปี โดยในปีงบการเงินปีล่าสุด สิ้นสุดเดือนมีนาคมปี 57 พานาโซนิค ขาดทุนไปถึง 46,500 ล้านเยน หรือราว 12,740 ล้านบาท

ติดตามความเคลื่อนไหว ‘เศรษฐกิจรอบโลก’ คลิ๊กเลย>>>>>>>

MThai News
