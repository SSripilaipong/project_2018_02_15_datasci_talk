‘กรมการศาสนา’  สั่งตรวจ  สังฆทาน  ด้อยมาตรฐาน-ราคาสูงเกินจริง ก่อนถึงช่วงมาฆบูชา วอนคำนึงถึงประโยชน์ต่อพระสงฆ์ !!
นายกฤษศญพงษ์ ศิริ อธิบดีกรมการศาสนา หรือ ศน.  เปิดเผยว่า ตามที่คณะกรรมาธิการการศาสนา ศิลปะ วัฒนธรรม และการท่องเที่ยว  สภานิติบัญญัติแห่งชาติ หรือ สนช.  ฝากให้  กระทรวงวัฒนธรรม หรือ วธ.
ดำเนินการควบคุมดูแลร้านจำหน่ายสินค้า เพื่อถวายพระสงฆ์ให้มีคุณภาพ โดยเฉพาะ สังฆทาน เนื่องจากได้รับการร้องเรียนออกมาเป็นระยะ ว่าบางร้านจำหน่ายสังฆทานหมดอายุ เเละมีราคาสูงเกินจริง

ส่วนประชาชนที่นำของไปถวายพระสงฆ์ส่วนใหญ่จะคิดถึงแต่ความสะดวก รวดเร็ว โดยลืมคำนึงถึงความจำเป็นและประโยชน์ต่อการนำไปใช้ของพระสงฆ์ และถือเป็นเรื่องใหญ่หากนำของไปถวายพระสงฆ์แล้วมีผลต่อสุขภาพของพระสงฆ์ ดังนั้น
สัปดาห์นี้ ศน. จะเชิญหน่วยงานที่เกี่ยวข้องมาหารือ ได้แก่  สำนักงานคณะกรรมการคุ้มครองผู้บริโภค หรือ สคบ.  กรมการค้าภายใน รวมถึงองค์กรทางพระพุทธศาสนา เพื่อหารือวางแผนนำเสนอแนวทางในการเลือกสิ่งของถวายพระสงฆ์ต่อไป
อธิบดี ศน. กล่าวต่ออีกว่า นอกจากนี้จะเชิญ กรมอนามัยมาหารือเกี่ยวกับสุขภาพของพระสงฆ์ว่าขณะนี้พระสงฆ์ส่วนใหญ่เป็นโรคอะไร มากที่สุด และเกี่ยวข้องกับสิ่งของที่ประชาชนนำไปถวายหรือไม่
จากนั้นจะนำข้อมูลทั้งหมดสรุปเป็นคำแนะนำให้ประชาชนนำไปปฏิบัติเกี่ยวกับการเลือกสิ่งของที่ควรนำไปถวายพระสงฆ์ รวมถึงจะขอความร่วมมือไปยังร้านค้าผู้จำหน่ายให้จำหน่ายสิ่งของที่จะได้ประโยชน์ทั้งผู้ค้า ผู้ซื้อและพระสงฆ์ ซึ่งหวังว่าจะส่งผลให้เกิดการเปลี่ยนแปลงในช่วงวันพระใหญ่ที่จะมาถึง คือวันมาฆบูชา 4 มี.ค.นี้.

MThai News
