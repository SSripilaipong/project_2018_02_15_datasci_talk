‘บารัค ‘โอบามา’   ปล้น! ภาษีคนรวยหัวดันเงินเข้าคลัง พร้อมของงบ 4 ล้านล้านดอลลาร์ สูงสุดเป็นประวัติการณ์
ประธานาธิบดีบารัค โอบามา แห่งสหรัฐ  ได้เสนอให้มีการจัดเก็บภาษีคนรวยและอุดช่องโหว่ด้านภาษี โดยมีเป้าหมายที่จะเพิ่มรายได้ด้านการคลังของรัฐบาล ขณะเดียวกันข้อเสนอดังกล่าวจะกระตุ้นการใช้จ่ายภาครัฐเพิ่มขึ้นอีก 7.4 หมื่นล้านดอลลาร์ โดย 3.8 หมื่นล้านดอลลาร์จะเป็นค่าใช้จ่ายด้านกลาโหม
รวมทั้ง ได้ยื่นงบประมาณวงเงินสูงสุดเป็นประวัติการณ์ที่ 4 ล้านล้านดอลลาร์สำหรับปี 2559 ต่อ สภาคองเกรส  โดยมีเป้าหมายที่จะกระตุ้นการใช้จ่ายด้านโครงสร้างพื้นฐาน การศึกษา และวิจัย เพื่อเพิ่มศักยภาพด้านการแข่งขันให้กับสหรัฐและสร้างความแข็งแกร่งให้กับชนชั้นกลางที่ขาดโอกาส
งบประมาณที่ ประธานาธิบดีโอบามา ยื่นต่อ สภาคองเกรส นั้น เพิ่มขึ้น 6.4% จากปีก่อนหน้า ในขณะที่ยอดขาดดุลงบประมาณมีแนวโน้มลดลงสู่ระดับ 4.74 แสนล้านดอลลาร์ หรือคิดเป็น 2.5% ของ ผลิตภัณฑ์มวลรวมภายในประเทศ หรือ จีดีพี  และลดลงจากระดับ 3.2% ในปีงบประมาณ 2558
ในร่างบประมาณฉบับใหม่สำหรับปีงบประมาณซึ่งเริ่มต้นในวันที่ 1 ต.ค.นั้น โอบามาวางแผนที่จะจัดสรรเงินจำนวน 6.05 แสนล้านดอลลาร์สำหรับการใช้จ่ายด้านกลาโหม และ 5.63 แสนล้านดอลลาร์ในด้านอื่นๆ ส่วนค่าใช้จ่ายด้านสวัสดิการซึ่งรวมถึงสวัสดิการสังคมและค่ารักษาพยาบาลและการช่วยเหลือด้านการแพทย์นั้น อยู่ที่ 2.54 ล้านล้านดอลลาร์
คณะบริหารของ ประธานาธิบดีโอบามา คาดการณ์ว่า ยอดขาดดุลงบประมาณจะยังคงอยู่ในระดับต่ำกว่า 5 แสนล้านดอลลาร์ไปจนถึงปี 2561 แต่คาดว่าตัวเลขดังกล่าวจะเพิ่มขึ้นสู่ระดับ 6.87 แสนล้านดอลลาร์ในปี 2568 อย่างไรก็ตาม คณะบริหารของโอบามาเชื่อมั่นว่า ยอดขาดดุลงบประมาณยังคงอยู่ในระดับที่สามารถจัดการได้ เมื่อพิจารณาจากขนาดเศรษฐกิจของประเทศ สำนักข่าวซินหัวรายงาน

MThai News
