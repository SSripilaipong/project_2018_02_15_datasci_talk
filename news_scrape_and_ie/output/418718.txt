แอร์เอเชีย ขอเฮดังๆ! หลังพลิกมีกำไรไตรมาส 4/57 คาดปีนี้โตกระโดด รับนักท่องเที่ยวกลับมา พร้อมปัจจัยบวกเพียบ
บริษัทหลักทรัพย์ เคจีไอ (ประเทศไทย) จำกัด (มหาชน)  เปิดเผยว่า ผลประกอบการในไตรมาส 4/57 ของ บริษัท เอเชีย เอวิเอชั่น จำกัด (มหาชน) หรือ AAV  พลิกกลับมาเป็นกำไรสุทธิได้ หลังขาดทุนโดยตลอดในช่วง 2 ไตรมาสที่ผ่านมา
โดยคาดว่า บริษัทจะมีกำไรสุทธิทั้งหมดในงวดสิ้นปี 2557 อยู่ที่ประมาณ 102 ล้านบาท พร้อมชี้ว่า อุตสาหกรรมการท่องเที่ยวของไทยได้หลุดพ้นช่วงตกต่ำที่สุดมาแล้ว และได้เริ่มฟื้นตัวขึ้นตั้งแต่ช่วงเริ่มต้นไตรมาส 4/57
จากสถิติของกรมการท่องเที่ยว จำนวนชาวต่างชาติที่เดินทางเข้าประเทศไทยในช่วงไตรมาส 4/57 มีทั้งหมด 7.46 ล้านคน เติบโตขึ้นจากช่วงไตรมาส 3/57 ประมาณ 27.52%
นอกจากนี้ยัง มีแนวโน้มมีจำนวนนักท่องเที่ยวเพิ่มขึ้นตั้งแต่ช่วงไตรมาส 1/58 เป็นต้นไป เนื่องจากสถานการณ์ความไม่สงบในประเทศไทยเริ่มเข้าสู่สภาวะปกติแล้ว ดังนั้นจึงประเมินว่า ธุรกิจการบินจะสามารถขยายตัวได้อย่างมีนัยสำคัญจากปริมาณนักท่องเที่ยวที่เพิ่มขึ้น
ขณะเดียวกัน มีการคาดการณ์ว่า  AAV   จะสามารถทำกำไรได้อย่างต่อเนื่อง โดยที่ผลกำไรสุทธิของทั้งปี 2558 มีแนวโน้มที่จะขยายตัวขึ้นอย่างมีนัยสำคัญ
เพราะนอกจากปัจจัยด้านธุรกิจท่องเที่ยวที่ปรับตัวดีขึ้น ยังมีปัจจัยอื่นๆอีก ที่จะมีส่วนเข้ามาหนุน อาทิ การเพิ่มเติมจำนวนเครื่องบินในฝูงบินเพื่อเป็นการตอบสนองต่อความต้องการของผู้โดยสารที่มีมากขึ้น และรวมไปถึง การได้รับอานิสงส์จากราคาน้ำมันเครื่องบินเฉลี่ยที่ต่ำลงอีกด้วย
ส่วนของราคาน้ำมันที่ปรับตัวขึ้นในช่วงสัปดาห์นี้ เป็นเพียงแค่การปรับตัวขึ้นในระยะสั้นไม่ใช่ขาขึ้นที่แท้จริง และคงต้องใช้เวลาอีกนานจนกว่าราคาพื้นฐานของน้ำมันจะสามารถฟื้นตัวขึ้นได้
เนื่องจากอุปสงค์ในตลาดโลกยังคงอยู่ในระดับที่ต่ำกว่าอุปทาน โดยมีการประเมินราคาว่า จะคงอยู่ในระดับ 40-60 เหรียญสหรัฐฯต่อบาร์เรลไปตลอดช่วงครึ่งปีแรก ซึ่งถือเป็นอีกหนึ่งเหตุผลสำคัญที่ทำให้ สายการบินแอร์เอเชีย มีโอกาสที่จะเพิ่มความถี่ของเที่ยวบินและเส้นทางการบินได้ในอนาคต

MThai  News
