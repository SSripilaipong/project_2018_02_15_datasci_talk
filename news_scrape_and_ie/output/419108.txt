กรมทางหลวง เตรียมเปิดประมูล  มอเตอร์เวย์  เส้นทาง พัทยา-มาบตาพุด  วงเงิน 14,000 ล้านบาท พร้อมชง ครม.  อนุมัติอีกสองสาย กาญจนบุรี-โคราช ในเดือนนี้
นายชูศักดิ์ เกวี อธิบดีกรมทางหลวง  เปิดเผยว่า กรมทางหลวงจะเปิด ประกวดราคา โครงการก่อสร้าง ทางหลวงพิเศษระหว่างเมือง  หรือ มอเตอร์เวย์ สายพัทยา-มาบตาพุด ระยะทาง 32 กิโลเมตร วงเงิน 14,000 ล้านบาท

ซึ่งโครงการได้ผ่านการศึกษา และจัดทำรายละเอียดแล้ว รวมถึงผ่านการพิจารณาเรื่อง รายงานวิเคราะห์ผลกระทบด้านสิ่งแวดล้อม  หรือ  อีไอเอ  แล้ว ส่วนงบประมาณการลงทุนจะใช้เงินจากกองทุน มอเตอร์เวย์ จึงสามารถเดินหน้าโครงการได้ทันที
ทางด้านมอเตอร์เวย์สาย บางปะอิน-สระบุรี-นครราชสีมา  ระยะทาง 196 กิโลเมตร วงเงิน 84,600 ล้านบาท และสาย บางใหญ่-บ้านโป่ง-กาญจนบุรี  ระยะทาง 96 กิโลเมตร วงเงิน 55,600 ล้านบาท จะส่งรายละเอียดข้อมูลเพื่อเสนอ ครม.อนุมัติต่อไป
ขณะที่มอเตอร์เวย์ สาย หาดใหญ่-สะเดา  ระยะทาง 64 กิโลเมตร ยังอยู่ในขั้นตอนการศึกษารายละเอียด และต้องรอขั้นตอนการออกพระราชกฤษฎีกาเวนคืนที่ดิน พร้อมกับต้องการศึกษาผลกระทบด้านสิ่งแวดล้อม
โดยถือเป็นโครงการสำคัญที่สอดคล้องกับนโยบายของรัฐบาลที่จะต่อเชื่อมกับพื้นที่เขตเศรษฐกิจพิเศษในพื้นที่ภาคใต้บริเวณด่านสะเดา

ขอบคุณภาพจาก  สำนักสำรวจและออกแบบ
MThai News
