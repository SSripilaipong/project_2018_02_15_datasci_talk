เจ้าพ่อ  ‘เพลย์บอย ‘ ทุมเงิน 40 ล้าน เดินหน้าธุรกิจเต็มกำลัง ทุกช่องทาง หวังโกยรายได้ปีนี้ 160 ล้านบาทมากกว่าปีก่อนเท่าตัว !!
นายฉัตรมงคล เขมาภิรัตน์ ประธานกรรมการ บริษัท บันนี่เวนเจอร์ จำกัด  เจ้าของลิขสิทธิ์  เพลย์บอย (PLAYBOY)  หนึ่งเดียวในประเทศไทย เปิดเผยว่า บริษัทฯ วางงบลงทุนปี 58 ที่ 30-40 ล้านบาท ในการต่อยอดธุรกิจหลักและขยายธุรกิจใหม่
ตั้งเป้ารายได้ทั้งปี 160 ล้านบาท จากปีก่อน 80 ล้านบาท โดยปีนี้ เพลย์บอย ตั้งเป้าหมายมีแฟนเพจ ทั้งหมดจากตัวบริษัทเพลย์บอย และ สาวบันนี่ที่ 15 ล้านคน ก้าวขึ้นติด top10 มีเดียรวม และก้าวขึ้นเป็นที่ 1 โซเชียลมีเดียแฟนเพจ
หวังแซงหน้า  ช่อง 7  ที่มีประมาณ 4.5 ล้านคน สำหรับยอดแฟนเพจใน  Facebook  ของ เพลย์บอย  เดือน ม.ค. 58 สูงถึง 3.2 ล้านรายเพิ่มเกือบเท่าตัวเมื่อเทียบกับกลางปีที่ผ่านมา
ก้าวขึ้นอันดับที่ 2 ของยอดติดตามสูงสุดในกลุ่ม Facebook แฟนเพจประเภท มีเดียในไทย จากการจัดอันดับของ  Socialbakers  ภายในระยะเวลาไม่ถึง 2 ปี
ส่วนจัดอันดับรวมทุกประเภทนั้น เพลย์บอยไทยแลนด์ อยู่ลำดับที่ 16 ซึ่งช่องทางโซเชียลมีเดียที่มีความแข็งแกร่ง และมีประสิทธิภาพสูง ในการสื่อสารกับกลุ่มเป้าหมายหลัก คือเพศชายที่มีสัดส่วนสูงถึง 80%

ซึ่งทำให้เพลย์บอยมีเม็ดมีเงินโฆษณาสูงขึ้น จากยอดแฟนเพจ Facebook ของเพลย์บอย ที่มีผู้ติดตามถึง 3.2 ล้านคน สูงเป็นอันดับ 1 ในกลุ่มนิตยสารสำหรับ ผู้ชาย ชนะคู่แข่งอย่าง  FHM  และ  MAXIM  ที่มียอดผู้ติดตาม 7.3 แสนคน และ 5.8 เเสนคน
ส่วนภาพรวมของทั้งนี้กลุ่ม Playboy Thailand อาทิ แบรนด์แอมบาสเดอร์ Playboy Bunny ทั้ง 15 คน ซึ่งแต่ละรายก็มียอดผู้ติดตามเป็นจำนวนมาก โดยเฉพาะ Playboy Bunny ที่มียอดผู้ติดตามสูงสุดถึง 1.2 ล้านราย

และหากรวมแฟนเพจหรือผู้ติดตาม Playboy Thailand และ Playboy Bunniesทั้งเฟซบุ๊คและไอจี จะมีผู้ติดตามสูงถึง 9 ล้านราย สะท้อนให้เห็นถึงศักยภาพของกลุ่ม Playboy Thailand
ล่าสุด บริษัทฯ กำลังเจรจากับ  ‘ไลน์’  แอปพลิเคชันแชต ยอดฮิต ในการจัดทำสติ๊กเกอร์ ของเพลย์บอย ทั้งฟรีและขาย โดยคาดว่าจะสามารถโหลดได้ในช่วงครึ่งปีหลัง คาดว่าผู้โหลดสติ๊กเกอร์ของเพลย์บอย จะอยู่ที่ราว 15 ล้านคน จากยอดผู้ใช้ ไลน์ทั่วประเทศราว 33 ล้านคน

MThai News
