‘จีน’  หวั่น ศก.ปีนี้มีความเสี่ยง หลัง ศก.โลก  น่าห่วง มองปัจจัยลบหลัก จากนโยบายการเงินเฟด-ราคาน้ำมันร่วง
สำนักข่าวซินหัว  รายงานว่า นายซื่อ กวางโยว่ รัฐมนตรีช่วยว่าการกระทรวงการคลังจีน กล่าวแสดงสุนทรพจน์ต่อเจ้าหน้าที่กระทรวงการคลัง และนายธนาคารจากกว่า 40 ประเทศก่อนการประชุมรัฐมนตรีคลังที่ตุรกี
ว่าเศรษฐกิจโลกมีความเสี่ยงมากขึ้นในปีนี้ พร้อมเรียกร้องให้ทุกประเทศร่วมมือกันแก้ปัญหา การชะลอตัวของเศรษฐกิจเป็นความเสี่ยงอย่างแท้จริงที่จี 20 กำลังเผชิญ ขณะที่ทิศทางนโยบายการเงินที่เปลี่ยนแปลง และการลดลงของราคาน้ำมัน
ก่อให้เกิดความผันผวนต่อ เศรษฐกิจโลก  ซึ่งจีน มีความกังวลเกี่ยวกับความเสี่ยงทางเศรษฐกิจในปีนี้ หลังภาวะเศรษฐกิจภายนอกประเทศมีความไม่แน่นอนสูง และมีความซับซ้อนมากขึ้น
อาทิ  ธนาคารกลางสหรัฐฯ หรือ เฟด  อาจเริ่มขึ้นอัตราดอกเบี้ยเป็นครั้งแรกในรอบหลายปี ซึ่งจะส่งผลให้เกิดความผันผวนเกี่ยวกับการเคลื่อนย้ายเงินทุน ขณะที่ราคาน้ำมันที่ลดลงมาแล้วครึ่งหนึ่ง ทำให้ราคาสินค้าโภคภัณฑ์อื่นๆลดลง ทำให้เกิดความไม่แน่นอนทางเศรษฐกิจมากขึ้น
รวมถึงภาวะเศรษฐกิจซบเซาในยุโรปเป็นอีกปัจจัยเสี่ยงที่ส่งผลกระทบต่อเศรษฐกิจโลก โดยเฉพาะอย่างยิ่งกรณี  กรีซ  ซึ่งทำให้เกิดความไม่แน่นอนยิ่งขึ้น

MThai News
