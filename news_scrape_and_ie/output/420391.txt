แบงก์ชาติ  ประกาศ 4 พ.ค 58  เป็นวันหยุดราชการ เพื่อกระตุ้นศก. ธุรกิจท่องเที่ยว ตามมติ ครม.กรณีพิเศษ
ธนาคารแห่งประเทศไทย  ได้ออกประกาศเรื่อง  “การกำหนดวันหยุดทำการของสถาบันการเงินเป็นกรณีพิเศษ”  โดยระบุว่า ตามที่คณะรัฐมนตรีได้มีมติกำหนดให้วันจันทร์ที่ 4 พฤษภาคม 2558 เป็นวันหยุดราชการเพิ่มเติม
เพื่อให้เกิดการกระตุ้นเศรษฐกิจ การท่องเที่ยว และให้ประชาชนได้ร่วมกิจกรรมในช่วงวันฉัตรมงคล นั้น ธนาคารแห่งประเทศไทย พิจารณาแล้ว เห็นสมควรกำหนดให้  วันจันทร์ที่ 4 พฤษภาคม 2558

เป็นวันหยุดทำการของสถาบันการเงินเป็นกรณีพิเศษอีก 1 วัน เพื่อสนับสนุนการกระตุ้นธุรกิจท่องเที่ยว อันจะช่วยส่งเสริมการเจริญเติบโต ทางเศรษฐกิจของประเทศในภาพรวม
นอกจากนี้ การประกาศวันหยุด ให้ทราบล่วงหน้าเป็นเวลาพอสมควร ทำให้ภาคธุรกิจสามารถเตรียมการปรับตัวได้จึงไม่น่าจะส่งผลกระทบต่อระบบการเงิน และระบบเศรษฐกิจของประเทศอย่างมีนัยสำคัญ
อย่างไรก็ดี แม้ในวันดังกล่าวจะเป็นวันหยุดทำการ สถาบันการเงินสามารถใช้ดุลยพินิจในการเลือกเปิดสาขาบางแห่ง เช่น สาขาในห้างสรรพสินค้า เพื่อให้บริการแก่ประชาชนได้
เช่นเดียวกับกรณีวันหยุดตามปกติทั่วไป แต่ทั้งนี้ สถาบันการเงินควรคำนึงถึงการดูแลพนักงานของสถาบันการเงินให้สอดคล้องกับ กฎหมายแรงงานและกฎหมายที่เกี่ยวข้องตามสมควรด้วย.
