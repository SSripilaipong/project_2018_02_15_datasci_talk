ผู้บริหาร SLC แจงความเอาผิด ผู้ดูแลเว็บไซต์ ผู้บริหารหนังสือพิมพ์กรุงเทพธุรกิจ ฐานหมิ่นประมาท กล่าวหาว่า พยายามยึดกิจการของบริษัทเนชั่นไปโดยมิชอบ

วันนี้(11 ก.พ.) นายอารักษ์ ราษฎร์บริหาร ประธานเจ้าหน้าที่บริหารบริษัทโซลูชั่น คอนเนอร์ 1998 จำกัด มหาชน หรือ เอสแอลซี ในฐานะตัวแทนบริษัท ได้เดินทางเข้าร้องทุกข์กล่าวโทษต่อพนักงานสอบสวน สน.ประชาชื่น ให้ดำเนินคดีกับผู้ดูแลเว็บไซต์ www.bangkokbiznews.com บรรณาธิการและคณะผู้บริหารของหนังสือพิมพ์กรุงเทพธุรกิจ ซึ่งเป็นบุคคลและนิติบุคคลรวม 5 ราย ประกอบด้วย นายอดิศักดิ์ ลิมปรุ่งพัฒนกิจ, บริษัท กรุงเทพธุรกิจ มีเดีย จำกัด, นายจักร์กฤษ เพิ่มพูล, น.ส.ดวงกมล โชตะนา และนายนิติราษฎร์ บุญโย ในความผิดฐานร่วมกันหมิ่นประมาทโดยการโฆษณา และนำข้อมูลอันเป็นเท็จเข้าสู่ระบบคอมพิวเตอร์
จากกรณีที่เมื่อเดือนธันวาคม ปี 2557 หนังสือพิมพ์กรุงเทพธุรกิจ และเว็บไซต์ www.bangkokbiznews.com เผยแพร่ข่าวทำนองว่า บริษัท เอสแอลซี เข้าซื้อหุ้นบริษัท เนชั่นมัลติมีเดีย กรุ๊ป จำกัด มหาชน จากตลาดหลักทรัพย์แห่งประเทศไทย และกล่าวหาว่าบริษัทเอสแอลซีมีที่มาของทุนที่น่าสงสัย เป็นกลุ่มทุนของตระกูลชินวัตร
และพยายามยึดกิจการของบริษัทเนชั่นไปโดยมิชอบ ซึ่งไม่เป็นความจริง ทำให้บริษัทเอสแอลซีได้รับความเสียหายไม่ต่ำกว่า 800-1000 ล้านบาท และเสื่อมเสียชื่อเสียง จึงได้เข้าแจ้งความ
พร้อมกันนั้น นายอารักษ์ ยังได้นำพยานหลักฐานเป็นหนังสือพิมพ์และภาพถ่ายเว็บไซต์ที่เผยแพร่ข่าวเท็จดังกล่าวมามอบให้พนักงานสอบสวนไว้เป็นหลักฐาน เบื้องต้น พนักงานสอบสวนได้รับเรื่องไว้และจะตรวจสอบพยานหลักฐานและข้อเท็จจริงต่อไป
อย่างไรก็ตาม ก่อนหน้านี้ นายอารักษ์ เคยไปยื่นฟ้องนายธนา ทุมมานนท์ และนายอดิศักดิ์ ที่ศาลอาญารัชดามาแล้ว ในข้อหาหมิ่นประมาทจากกรณีเดียวกัน แต่ความผิดต่างกรรมต่างวาระ โดยศาลได้นัดไต่สวนมูลฟ้องในวันที่ 30 มีนาคมนี้
MThai News
