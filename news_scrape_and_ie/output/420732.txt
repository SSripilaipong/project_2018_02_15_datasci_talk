ผลสำรวจจากกิจกรรม ‘ Romantic Thailand ‘ สอบถาม นักท่องเที่ยว ที่ สุวรรณภูมิ  ระบุ นักท่องเที่ยวต่างชาติ หลงเสน่ห์เมืองไทย ยกให้เป็นที่ฉลอง ‘ วาเลนไทน์ ‘ สุดโรแมนติก
กิจกรรม ‘Romantic Thailand’ จัดขึ้นที่ สนามบินสุวรรณภูมิ  พบข้อมูลว่าในปี 2557 มีคู่รักจาก 73 ประเทศเดินทางมาฉลองเทศกาล ‘วาเลนไทน์’ กว่า 1,300 คู่ และสำหรับปีนี้ก็กำลังเก็บผลสำรวจ คาดว่าจะมีคู่รักเดินทางมาเที่ยวมากขึ้นกว่าปีที่ผ่านมา
โดยสถานที่ท่องเที่ยวที่คู่รักนิยมเดินทางไปดื่มน้ำผึ้งพระจันทร์ เน้นไปที่ ชายทะเลฝั่งอันดามัน  ได้แก่ ภูเก็ต กระบี่ พังงา และหมู่เกาะต่างๆ เพราะมีหาดทรายสีขาวละเอียด ทะเลสวยใสสีมรกต รวมถึงรีสอร์ตที่พักที่หรูหราโรแมนติก

เป็นจุดดึงดูดให้นักท่องเที่ยวเดินทางมาอย่างต่อเนื่อง ซึ่งส่วนใหญ่จะมาพักกันยาวประมาณ 1-2 สัปดาห์ขึ้นไป อันดับรองลงมาคู่รักมักจะเดินทางขึ้นเหนือไปสัมผัสบรรยากาศแสนโรแมนติกท่ามกลางมนต์เสน่ห์วัฒนธรรมล้านนาของเมืองเชียงใหม่
และไม่พลาดที่จะเที่ยวปิดท้ายทริป ฮันนีมูน กันที่ กรุงเทพมหานคร  เมืองฟ้าอมรแห่งนี้ เพราะที่นี่เต็มไปด้วยแหล่งท่องเที่ยวทุกสีสันทุกสไตล์ให้ได้แวะเที่ยวได้ทุกวันไม่มีเบื่อ ส่วนแหล่งท่องเที่ยวเด่นๆ คงจะหนีไม่พ้นการเข้าชมอารามหลวงในเกาะรัตนโกสินทร์
การล่องเรือชมเมืองที่แม่น้ำเจ้าพระยา ไปท่องราตรีสุดฮิปที่ ถนนข้าวสาร  และเที่ยวย่านช็อปปิ้งติดอันดับต้นๆ ของเอเชียอย่างตลาดนัดจตุจักร ขณะที่ภูเก็ต ถือเป็นไข่มุกเม็ดงามของทะเลฝั่งอันดามัน ไม่เพียงมีท้องทะเลที่งดงามหาที่เปรียบไม่ได้
แต่ยังพรั่งพร้อมไปด้วยแหล่งที่พักสวยงามหรูหราเหมาะกับการมาฮันนีมูนเป็นที่สุด เรียกว่าโรแมนติกของจริง อีกที่หนึ่งที่น่าสนใจคือ เกาะยาวใหญ่ แหล่งท่องเที่ยวยอดฮิตที่นักท่องเที่ยวจากทั่วทุกมุมโลก ด้วยความบริสุทธิ์ของธรรมชาติ
บวกกับวิวทิวทัศน์อันงดงาม โอบล้อมไปด้วยภูเขาหิน และท้องทะเลสีเขียวมรกต นักท่องเที่ยวต่างต้องมนต์สะกดไปกับความงามของที่นี่กันทั้งนั้น นี่แค่เพียงบางส่วนเท่านั้น เมืองไทยยังมีที่ท่องเที่ยวที่น่าไปสัมผัสอีกมากมาย หลายบรรยากาศ
เพราะฉะนั้น ลืมสถานที่โรแมนติกในฝันทั่วทุกมุมโลกไปก่อน ไม่ว่าจะเป็นปารีส มิลาน หรือที่อื่น ๆ แล้วหันมาท่องเที่ยวเมืองไทยเพื่อสัมผัสกลิ่นอาย และเสน่ห์ที่ซ่อนอยู่ ที่สำคัญจะช่วยกระตุ้นเศรษฐกิจในประเทศได้ดีอีกทางหนึ่งด้วย

ติดตามข่าวสาร ‘การตลาด’ คลิ๊กเลย>>>>>>>

ขอบคุณรูปภาพจาก  freshvacationdeals.com
MThai News
