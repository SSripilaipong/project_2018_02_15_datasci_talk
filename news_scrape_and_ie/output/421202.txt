บึ๊กตู่!  สานฝันคนไทย กางแผนรถไฟความเร็วสูง ขึ้นมาใหม่ หลังพับไว้ซะจนฝุ่นเกาะ! ฝันจะเป็นจริงไหม ชินคันเซ็น ไทยแลนด์ ไปติดตามต่อกับ  MThai News  เลยค่ะ
มาแล้วจ้า เชื่อว่าหลายคนคง ทั้งรอเเละคอย สำหรับโครงการ รถไฟความเร็วสูงในเส้นทางเชื่อมต่อระหว่างกรุงเทพฯ ไปยังหัวเมืองต่างๆ ทั่วประเทศ ให้เหมือนกับประเทศอื่นๆ เค้าเสียที..
เพราะเขาว่ากันว่า  รถไฟฟ้าความเร็วสูง  ไปถึงไหน ความเจริญจะตามไปถึงที่นั่น!!  คราวนี้สมใจอยาก บิ๊กตู่ สั่งปัดฝุ่น โครงการรถไฟฟ้าความเร็วสูง ในเส้นทางเชื่อมต่อ ระหว่างกรุงเทพฯ กับแหล่งท่องเที่ยวที่ได้รับความนิยม โดยการประชุมคณะกรรมการส่งเสริมการลงทุน (บีโอไอ) ครั้งล่าสุดเมื่อวานนี้

ได้เล็งเส้นทางท่องเที่ยวอย่าง กรุงเทพฯ-พัทยา , กรุงเทพฯ-หัวหิน เนื่องจากมีความเป็นไปได้ที่จะเกิดขึ้นได้จริง และที่สำคัญเส้นทางดังกล่าวนี้ นี้สำนักงานคณะกรรมการพัฒนาการเศรษฐกิจและสังคมแห่งชาติ หรือ สศช.
เคยเสนอให้รัฐบาลลงทุนเพราะเป็น เส้นทางที่ผ่านทั้งท่า เรือแหลมฉบัง จ.ชลบุรี ที่ถือว่ามีความสำคัญทางเศรษฐกิจ ซึ่งการบริหารรถไฟโดยเอกชนมีตัวอย่างจากประเทศญี่ปุ่น ที่บริหารรถไฟความเร็วสูง ‘ชินคันเซน’ ได้ผลดีมาแล้ว
ครั้งนี้ท่านนายก ได้ชักชวนเอกชน คนรวยๆ ทั้งในและต่างประเทศ ที่มีศักยภาพเข้ามามีส่วนร่วม โดยอาจจัดตั้งกองทุนโครงสร้างพื้นฐาน หรือ อินฟราสตรัคเจอร์ ฟันด์ ขึ้นมาเลยก็ได้
ด้าน นายจักรมณฑ์ ผาสุกวนิช รัฐมนตรีกระทรวงอุตสาหกรรม ได้กล่าวเสริม ถึงแผนการลงทุน ปัจจุบันรัฐบาลมีแผนที่จะลงทุนในโครงการรถไฟขนาดปานกลางขนาดรางมาตรฐาน 1.435 เมตร และรถไฟขนาดราง 1 เมตร

ทำให้การลงทุนรถไฟความเร็วสูงที่ต้องใช้งบประมาณสูงถึงเส้นทางละกว่า 4 แสนล้านบาท  โดยระบุว่า รัฐบาลอาจไม่อยู่ในสถานะที่จะลงทุนได้ จึงเปิดโอกาสให้เอกชนยื่นข้อเสนอเข้ามาเป็นผู้ลงทุนแทน
โดยจะมีการหารือในรายละเอียดกับกระทรวงคมนาคมต่อไป เอกชนจะสามารถยื่นข้อเสนอในการเป็นผู้ลงทุนรถไฟความเร็วสูงได้ทุกเส้นทางเช่น กรุงเทพฯ-เชียงใหม่, กรุงเทพฯ.-ระยอง, กรุงเทพฯ-นครราชสีมา, กรุงเทพฯ.-พิษณุโลก, กรุงเทพฯ.-หัวหิน และกรุงเทพฯ-พัทยา ซึ่งมองว่าเส้นทาง กรุงเทพฯ-พัทยา มีความเป็นไปได้มากที่สุด
และก่อนหน้านี้ รัฐบาลไทยได้เซ็นสัญญาความร่วมมือ หรือ MOU กับประเทศจีน ในการพัฒนาโครงสร้างพื้นฐานทางรถไฟในกรอบยุทธศาสตร์การพัฒนาโครงสร้างพื้นฐาน ด้านการคมนาคมขนส่งของไทย พ.ศ. 2558 – 2565
โดยจะร่วมสร้างรถไฟฟ้าความเร็วปานกลาง หรือประมาณ 160 กิโลเมตรต่อชั่วโมงนั่นเอง  ซึ่งได้ระบุ ในเส้นทาง หนองคาย – โคราช – เเก่งคอย , กรุงเทพฯ – เเก่งคอย , เเก่งคอย – มาบตาพุด – ระยอง

เเต่ตอนนี้ยังติดปัญหาว่าจีนได้ เสนอดอกเบี้ยค่อนข้างสูง 4 % กับเงื่อนไข ว่าจีนจะเป็นผู้กำหนดเส้นทาง เเละขอออกแบบการก่อสร้างและดำเนินการอีกด้วย นอกจากนี้นายกรัฐมนตรีได้ไปเยือนประเทศญี่ปุ่น ครั้งล่าสุดคาดว่าจะมีการพูดถึงเรื่อง การพัฒนาระบบราง ในประเทศไทยร่วมกันอีกด้วย
อย่างไรก็ดี หากมีรถไฟฟ้าความเร็วสูง เกิดขึ้นในประเทศไทย สักหนึ่งเส้นทาง คงสร้างความสะดวกสบาย ให้เเก่การสัญจรไทย เป็นอย่างมาก นอกเหนือจากความสะดวกสบายเรื่อง การเดินทางและยังสะดวกต่อการขนส่งสินค้าการบริการในประเทศอีกด้วย
ซึ่งทั้งหมดทั้งมวล คณะรัฐมนตรีชุดนี้ ย้ำนักย้ำหนา ว่าจะเกิดขึ้นในปีนี้ 58 ระยะเเรกคาดว่าจะอยู่ที่ 300-400 กิโลเมตร ส่วนระยะต่อไป บิ๊กตู่! บอกว่ารัฐบาลชุดหน้า ก็เอาไปพิจารณาเเล้วกัน ถ้ามีแผนที่ดีกว่านี้ก็ปรับๆ เปลี่ยนๆ กันไป…

MThai News
