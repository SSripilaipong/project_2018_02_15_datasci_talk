‘สรรพากร’  กุมขมับ! มนุษย์เงินเดือน ขอคืนภาษีแล้ว 1.9 แสนราย ระบุเศรษฐกิจไม่กระเตื้องยอด 4 เดือนแรกพลาดเป้า น้ำมันโลกกระทบ
นายประสงค์ พูนธเนศ อธิบดีกรมสรรพากร  เปิดเผยว่า การยื่นแบบแสดงรายการภาษีเงินได้บุคคลธรรมดาในปี 2557 ผ่านระบบอินเทอร์เน็ต ในเดือน ม.ค.มีผู้ยื่นแบบฯ อยู่ที่ 9 แสนราย เป็นการยื่นแบบขอคืนภาษี จำนวน 1.9 แสนราย
สูงกว่าช่วงเดียวกันจากปีก่อนที่ 1.7 แสนราย โดยกรมคาดว่าเมื่อสิ้นสุดการเปิดให้ยื่นแบบขอคืนภาษีในเดือน มี.ค. จะมีผู้ขอคืนภาษีมากกว่าปีที่ผ่านมา แต่มูลค่าการขอคืนภาษีจะยังใกล้เคียงกัน

ส่วนการขอคืนภาษีในปีนี้ พบว่าผู้เสียภาษีปัจจุบันมีการตื่นตัวในการยื่นแบบและขอคืนภาษีมากขึ้น เช่น ยื่นขอคืนภาษีในวันนี้ และหลังจากนั้นอีกไม่เกิน 1-2 วัน ก็มีการทวงถามมาที่กรม หรือมาติดต่อเจ้าหน้าที่โดยตรง
สำหรับช่วง 4 เดือนแรก การจัดเก็บภาษี ยังต่ำกว่าเป้าหมายที่วางไว้ 1.6 หมื่นล้านบาท โดยในเดือน ม.ค.ต่ำกว่าเป้าหมาย 6 พันล้านบาท มีสาเหตุหลักมาจากภาษีมูลค่าเพิ่มนำเข้าที่หายไปประมาณ 4 พันล้านบาทต่อเดือน
โดยเฉพาะผลกระทบจากราคาน้ำมันในตลาดโลกที่ปรับลดลง  ในส่วนของภาษีเงินได้นิติบุคคลก็ยังไม่ดี เพราะเป็นการเก็บจากผลประกอบการของปีก่อน
โดยการจัดเก็บรายได้ในปีงบประมาณ 2558 ของกรมคาดว่าจะต่ำกว่าเป้าหมาย 1.6-1.7 แสนล้านบาท แต่ยังเชื่อว่าจะไม่ถึง 2 แสนล้านบาท เนื่องจากภาษีมูลค่าเพิ่มจากการบริโภคยังขยายตัวได้ดี

MThai News
