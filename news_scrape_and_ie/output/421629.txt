‘เทสโก้’  สั่งโละ พนักงาน  10,000 ราย ปิด 43 สาขา หวังบริหารต้นทุน ระบุที่ผ่านมาการเเข่งขันรุนเเรง .
สำนักข่าวเอเอฟพี  เปิดเผยว่า ธุรกิจซูเปอร์มาร์เกตสัญชาติอังกฤษ  ‘เทสโก้’ หรือ เทสโก้ โลตัส  มีแนวโน้มเลิกจ้างพนักงานราว 10,000 ราย การปิดสาขา 43 แห่ง เพื่อลดต้นทุนทางการเงินของบริษัทฯ
ซึ่งก่อนหน้านั้น เทสโก้ เคยเปิดเผยไว้ เมื่อเดือนมกราคม ที่ผ่านมา เกี่ยวกับแผนปิดสาขาดังกล่าว โดยได้ยืนยันในตอนนั้นไว้ว่ามี 2,000 ตำแหน่งที่น่าจะถูกเลิกจ้าง

ขณะหนังสือพิมพ์เทเลกราฟของประเทศอังกฤษ ได้ออกมาเปิดเผย เมื่อวันอาทิตย์ (15 ก.พ.) ว่าตัวเลขการลอยแพ พนักงานอาจมากกว่านั้นถึง 5 เท่า เนื่องจาก “เดฟ ลูอิส” บอสใหญ่ของบริษัทอยากจะพลิกสถานการณ์ตัวเลขให้ดีขึ้น
รายงานข่าวระบุว่าจะมีพนักงานประมาณ 6,000 รายที่ต้องเตะฝุ่น ทั้งในสำนักงานใหญ่และในสาขาทั้ง 43 แห่งที่ถูกปิด ส่วนที่เหลืออีกราว 4,000 ราย จะต้องตกงานเพราะรูปแบบการดำเนินงานจะถูกยกเครื่องใหม่หมด
ก่อนหน้านี้ เทสโก้ ซึ่งมีแรงงานชาวอังกฤษกว่า 310,000 ราย ได้เผยแผนปิดสาขาที่ไม่ทำกำไร รวมถึงขายทรัพย์สินและงดจ่ายปันผลแก่ผู้ถือหุ้น เพื่อพลิกสถานการณ์ให้กลับมาสดใสอีกครั้ง หลังมีข่าวอื้อฉาวเรื่องบัญชี
อย่างไรก็ตาม เทสโก้ มีการแข่งขันที่ดุเดือดในอังกฤษ ทางด้านสงครามราคาสินค้าในซูเปอร์มาร์เก็ต นอกจากนี้ พฤติกรรมของผู้บริโภค ก็เปลี่ยนไปจากเดิม เนื่องจากหันไปชอปปิ้งสินค้าออนไลน์มากขึ้น

MThai News
