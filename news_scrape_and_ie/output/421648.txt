ตลท. มั่นใจ มาร์เก็ตแคป ปีนี้เพิ่มตามเป้า 2.5 แสนลบ.จาก 1 แสนลบ.ในปัจจุบัน
นายชนิตร ชาญชัยณรงค์ รองผู้จัดการ หัวหน้าสายงานผู้ออกหลักทรัพย์และบริษัทจดทะเบียน ตลาดหลักทรัพย์แห่งประเทศไทย หรือ ตลท.  เปิดเผยว่า ปัจจุบัน ตลท. มีมูลค่าหลักทรัพย์ตามราคาตลาด หรือ มาร์เก็ตแคป อยู่ที่ประมาณ  1 แสนล้านบาท

ส่วนหนึ่งมาจาก  กองทุนรวมโครงสร้างพื้นฐานบรอดแบนด์อินเตอร์เน็ต จัสมิน (JASIF) และ บมจ.แพลนบี มีเดีย  ที่เข้ามาระดมทุนอยู่ในขณะนี้  ขณะที่ ตลท. ได้ตั้งเป้ามาร์เก็ตแคปปีนี้ ไว้ที่ 2.5 แสนล้านบาท ซึ่งมั่นใจว่าจะสามารถทำตามเป้าหมายที่ตั้งไว้ได้
เนื่องจาก ยังมีบริษัทที่รอการอนุมัติไฟลิ่งจาก กลต.อีกราว 20 บริษัท รวมถึง ในช่วงครึ่งปีหลังจะมีบริษัทที่เข้ามายื่นไฟลิ่งอีก 20 บริษัท หลังการประชุมสามัญประจำปีผู้ถือหุ้น (AGM)
ซึ่งบริษัทที่เข้ามายื่นไฟลิ่งในปีนี้ ส่วนใหญ่แล้ว เป็นบริษัทขนาดกลางที่มี มาร์เก็ตแคป อยู่ที่ประมาณ 1,000-3,000 ล้านบาท รวมถึงกองทุนที่จะมีเข้ามาเพิ่มอีก
อย่างไรก็ตาม หุ้นสามัญที่เสนอขายแก่ประชาชนทั่วไป ซึ่งเข้ามาจดทะเบียนในระหว่าง 3 ปีที่ผ่านมานั้น ได้รับการตอบรับจากนักลงทุนเป็นอย่างดี มีเพียง 5 บริษัทเท่านั้นที่ราคาหุ้นยังต่ำกว่าราคาจอง ถือว่ายังอยู่ในสัดส่วนที่น้อยมาก.

MThai News
