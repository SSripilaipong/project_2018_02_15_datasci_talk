สุดยอดคัมภีร์โดนใจ ขาหุ้น  ทั้งมือเก่า มือใหม่ กับ 5 เคล็ดลับ ที่ทำให้การ  เล่นหุ้น  ไม่ว่าเมื่อไหร่ หรือหุ้นตัวไหน ก็ทำกำไรได้ล้วน ๆ
สุดยอดคำถามที่ นักลงทุน  (หรือในบางครั้งก็เหมือนนักเสี่ยงโชค) หรือขาหุ้นทั้งหลายมักจะเกิดขึ้นเสมอ ไม่ว่าจะกับตัวเองหรือผู้เชี่ยวชาญ หรือเซียนหุ้นทั้งหลาย ว่า ‘เล่นหุ้น อย่างไร ให้ได้กำไร?’ เป็นคำถามที่ตอบได้ง่ายมาก ๆ ครับ
ทีมข่าวเศรษฐกิจ MThai ตอบให้ทุกคนได้ฟังกันชัด ๆ เลยนะครับว่า ‘ขายหุ้นในราคาที่สูงกว่าตอนเราซื้อมา ก็ได้กำไรแล้วครับ’ อย่าเพิ่งเบือนหน้าหนีสิครับ ก่อนจะเข้าเรื่องเครียด ๆ ก็มาบริหารรอยยิ้มกันนิดนึง พอหอมปากหอมคอนะครับ

เอาละ! ได้เวลาชินจัง เอ๊ย! จริงจังกันสักที กับเคล็ดลับสำหรับใครที่คิดจะเล่นหุ้น หรือเล่นหุ้นอยู่แล้ว แต่หากำไรยากซะเหลือเกิน  5 เคล็ดลับ  ควร(ต้อง)ทำ ถ้าไม่อยากเจ๊ง ไปเริ่มกันเลย!
1. เลิกเล่นหุ้นได้แล้ว! เปลี่ยนความคิดเป็นการลงทุนแทน  ข้อนี้สำคัญมาก ๆ ครับ และเป็นพื้นฐานที่ทำให้เราอยู่ในวงการนี้ได้อย่างตลอดรอดฝั่ง คือการปรับทัศนคติจาการ ‘เล่นหุ้น’ เป็น ‘ การลงทุน ‘ สองคำนี้แตกต่างกันที่เป้าหมายครับ
การเล่นหุ้น มักจะหมายถึงการเล่นที่ต้องการกำไรจากส่วนต่างของราคาหุ้น แต่การลงทุนต้องการผลตอบแทนจาก เงินปันผล  หรือมูลค่าของหุ้นในอนาคต ดังนั้นมือใหม่ทุกคน คิดใหม่ทำใหม่นะครับ เริ่มต้นลงทุนระยะยาว อย่าคิดที่จะซื้อขายหวังกำไร เพราะสุดท้ายแล้ว ‘เจ็บจนชิน’ ครับ

2. ต้องใช้ ‘ เงินเย็น ‘ เท่านั้น  ข้อนี้ก็เป็นอีกข้อหนึ่งนะครับที่นักลงทุนจะต้องพึงระวังไว้ให้มาก ‘เงินเย็น’ ในที่นี้ไม่ได้หมายถึงค่าเงินญี่ปุ่นแต่อย่างใดนะครับ (นิดนึงก็เล่นนะ) แต่หมายถึงเงินที่เราสามารถปล่อยให้เสียไปโดยไม่เดือดร้อนนั่นเอง
ฟังแล้วดูแปลก ๆ นะครับเงินเสียไปใครจะไม่เสียดาย (เงินคนอื่นไง) แต่ผมกำลังหมายถึงเงินที่ไม่กระทบต่อการดำเนินชีวิตประจำวันของเรา เช่นเอาเงินผ่อนบ้าน ผ่อนรถมาเล่นหุ้น อันนี้เป็นสิ่งที่ไม่ควรทำนะครับ เล่นหุ้นได้ก็ต้องรับผิดชอบภาระตัวเองได้นะครับ
3. ถามตัวเองเดี๋ยวนี้! ว่ารู้จักหุ้นดีแค่ไหน  หลาย ๆ คนคงตอบได้ทันทีว่าหุ้นคืออะไร ทำไมต้องถาม แต่สิ่งที่สำคัญมากกว่านั้นคือ การที่เราจะนำเงินที่เรามีอยู่ไปซื้อหุ้นตัวไหนสักตัว นั่นหมายความว่าเราได้เข้าไปเป็นเจ้าของกิจการนั้นด้วย
เพราะฉะนั้นเราควรจะต้องรู้จัก ข้อมูลพื้นฐานของหุ้น ที่เราจะซื้อ ทั้งในเรื่องของแนวโน้มธุรกิจ จุดแข็งจุดอ่อน ปัจจัยที่จะกระทบต่อการดำเนินงาน ไม่ใช่รู้จักหุ้นตัวนั้นจาก ‘เค้าบอกมา’ หรือ ‘วงในเค้าว่าดี’ อันนี้ไม่มีจริงในโลกนะครับ เงินของเรา ก็ต้องใช้การตัดสินใจของเรานะครับ

4. รู้จักหุ้นแล้ว รู้จักตัวเองหรือยัง?  ถามตัวเองก่อนเลยครับ ว่าเราเป็นนักลงทุนประเภทไหน และสามารถรับความเสี่ยงได้เท่าไหร่ ซึ่งคำตอบที่ได้ควรที่จะต้องสอดคล้องกันด้วยนะครับ ไม่ใช่ว่าอยากเป็นนักเก็งกำไรรายวัน แต่เงินไม่หนาพอที่จะรับความผันผวนได้ อันนี้ ‘เจ๊ง’ ครับ
5. สุดท้ายอย่าคิดถึงกำไร! ถ้าอยากได้กำไร  ข้อนี้เป็นสัจธรรมที่หลาย ๆ คนคงเข้าใจครับ อะไรที่อยากได้มาก ๆ มักจะไม่ค่อยได้หรอกครับ โดยเฉพาะเรื่องเงิน ๆ ทอง ๆ แล้วด้วย หุ้นก็เช่นกันครับ อย่าไปหวังกำรี้กำไรมากมาย เอาแค่สามารถรักษาต้นทุนได้ก่อน
สำหรับ 5 ข้อนี้อาจจะเป็นแค่เพียงหลักการ หรือวิธีคิดเบื้องต้นเท่านั้น การลงทุนเป็นเรื่องสำคัญ และยิ่งการลงทุนเพื่อให้ประสบความสำเร็จแล้วนั้น ไม่ใช่เรื่องง่ายแน่นอน ‘ความรู้’ และ ‘ประสบการณ์’ เป็นเรื่องที่สำคัญมาก เพราะฉะนั้น จะลงทุนครั้งต่อไป ต้องคิดให้มาก ๆ นะครับ ด้วยความห่วงใย ทีมข่าวเศรษฐกิจ MThai News

ติดตามข่าวสาร ‘ตลาดหุ้น’ ได้ที่นี่>>>>>>>

ขอบคุณข้อมูลจาก  krungsri GURU
MThai News
