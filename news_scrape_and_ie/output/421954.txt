กพช .จัดให้! ลดค่าไฟฟ้าทั้งปี 3.79 บาท จาก 3.93 บาท รองรับการใช้พลังงานเพิ่มขึ้น!
นายอารีพงศ์ ภูชะอุ่ม ปลัดกระทรวงพลังงาน  เปิดเผยผลการประชุมคณะกรรมการนโยบายพลังงานแห่งชาติ หรือ กพช. ได้มีการรายงานถึงสถานการณ์พลังงานปีนี้ ประเทศไทยจะมีอัตราการใช้พลังงานเพิ่มขึ้น 3% เมื่อเทียบกับปีที่แล้ว
ทั้งนี้คาดว่า ราคาน้ำมันดิบดูไบเฉลี่ยอยู่ที่ 53 เหรียญสหรัฐฯ ต่อบาร์เรล ลดลงจากปี 57 ที่เฉลี่ย 97 เหรียญฯ หรือลดลง 45% เป็นผลให้ อัตราค่าไฟฟ้า เฉลี่ยทั้งปีนี้จะอยู่ที่ 3.79 บาทต่อหน่วยลดลงจากเฉลี่ยปีที่แล้วซึ่งอยู่ที่ 3.93 บาทต่อหน่วย ซึ่งจะส่งผลดีต่อเศรษฐกิจ และช่วยลดค่าครองชีพของประชาชน

ด้าน นายคุรุจิต นาครทรรพ รองปลัดกระทรวงพลังงาน เปิดเผยว่า แผนการหยุดซ่อมบำรุงแหล่งก๊าซธรรมชาติปีนี้จะส่งผลกระทบต่อการผลิตไฟฟ้าของไทย โดยครึ่งปีแรก ผู้ผลิตก๊าซธรรมชาติในพม่าจะหยุดซ่อมบำรุง 2 ช่วงคือ วันที่ 11-19 เม.ย. และวันที่ 20-27 เม.ย.
ส่วนครึ่งปีหลัง แหล่งผลิตก๊าซฯเจดีเอในพื้นที่พัฒนาร่วมไทย- มาเลเซีย จะหยุดซ่อมบำรุงเดือน มิ.ย. และ ก.ย.โดยหน่วยงานที่เกี่ยวข้องได้เตรียมแผนรองรับไว้พร้อมแล้ว ทั้งการจัดซักซ้อมแผนรองรับสภาวะฉุกเฉินในวันที่ 18 มี.ค.และขอความร่วมมือกับมาเลเซีย ให้จัดส่งก๊าซฯเพิ่ม และใช้น้ำมันเตามาผลิตไฟฟ้าแทน ซึ่งเป็นช่วงจังหวะที่ดี เพราะราคาน้ำมันเตามีราคาถูกลง
MThai News
