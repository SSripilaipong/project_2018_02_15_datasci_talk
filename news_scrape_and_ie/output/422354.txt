ตลาด  ทองโคเม็กซ์  ร่วงแรง 18.5 ดอลลาร์ ปิดที่ 1,208.60 ดอลลาร์ หลังผู้เชี่ยวชาญมองว่า  ECB  จะให้เงินกู้ฉุกเฉินต่อ ธนาคารกลางกรีซ ต่อไป
สำนักข่าวต่างประเทศ  รายงานข่าวว่า  สัญญาทองคำตลาดโคเม็กซ็  (Commodity Exchange) ส่งมอบเดือนเม.ย.ราคาร่วงลง 1.51% หรือ 18.5 ดอลลาร์/ออนซ์ มาปิดที่ระดับ 1,208.60 ดอลลาร์/ออนซ์
หลังจากมีกระแสข่าวว่า  ธนาคารกลางยุโรป หรือ ECB  จะยังคงให้เงินกู้ฉุกเฉินต่อธนาคารกลางของกรีซต่อไปในสัปดาห์นี้ ถึงแม้ว่าการเจรจาแก้ไขปัญหาหนี้ระหว่างกรีซ และยูโรโซนยังไม่มีความคืบหน้าก็ตาม

ทำให้นักลงทุนเทขายสัญญาทองคำซึ่งเป็นสินทรัพย์ที่ปลอดภัย ด้านคณะกรรมการบริหารของ ECB จะประชุมกันในวันนี้ เพื่อทบทวนการปล่อยเงินกู้ฉุกเฉินในกองทุนช่วยเหลือสภาพคล่องฉุกเฉิน หรือ ELA สำหรับภาคธนาคารของกรีซ
หลังจากที่ได้ประกาศเพิ่มวงเงินในกองทุนดังกล่าวเป็นจำนวน 5 พันล้านยูโร สู่ระดับ 6.5 หมื่นล้านยูโรเมื่อวันที่ 12 ก.พ.ที่ผ่านมา โดยการขยายวงเงินดังกล่าวมีผลบังคับใช้เป็นเวลา 1 สัปดาห์จนถึงวันที่ 18 ก.พ.
ในขณะเดียวกัน นักลงทุนกำลังจับตาดูรายงานการประชุมของ ธนาคารกลางสหรัฐ หรือเฟด ในวันนี้ เพื่อดูความเป็นไปได้ และประเมินสถานการณ์ว่า เฟดจะส่งสัญญาณเรื่องการปรับขึ้น อัตราดอกเบี้ย ภายในฤดูร้อนของปีนี้หรือไม่

ติดตามข่าวสาร ‘ราคาทองคำ’ ได้ที่นี่>>>>>>>

MThai News
