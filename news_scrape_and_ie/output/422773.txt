แอบส่อง! หลังบ้าน ธนาคารเฉพาะกิจ  หรือ  แบงก์รัฐ  6 แห่ง เซอไพรส์ไม่น้อย หลังใจป้ำจ่าย โบนัส สูงสุด 7 เดือน  ขึ้นเงินเดือน ถ้วนหน้า แม้ผลกำไรไม่สวย
หลังจากมีรายงาน ตัวเลขผลประกอบการ ปี 2557 ของ ธนาคารเฉพาะกิจของรัฐ  หรือ แบงก์รัฐ 6 ธนาคาร ประกอบไปด้วย ธนาคารออมสิน ,  ธนาคารเพื่อการเกษตรและสหกรณ์  หรือ ธกส. ,  ธนาคารอาคารสงเคราะห์  หรือ ธอส. ,  ธนาคารเพื่อการส่งออกและนำเข้าแห่งประเทศไทย  หรือ เอ็กซิมแบงก์ ,
ธนาคารพัฒนาวิสาหกิจขนาดกลางและขนาดย่อมแห่งประเทศไทย  หรือ เอสเอ็มอีแบงก์  และ ธนาคารอิสลาม  โดยทั้ง 6 ธนาคารได้ประกาศผลประกอบการครบทั้งปี 2557 เรียบร้อยแล้ว เหลือเพียงธกส.ที่รายงานงบการเงินเพียง 9 เดือน และธนาคารอิสลามที่ยังไม่ได้รายงานตัวเลข

เริ่มกันที่ธนาคารออมสินที่สามารถทำกำไรได้เกือบ 25,000 ล้านบาท เพิ่มสูงขึ้นราว 11% จากปีก่อน ที่มีกำไรสุทธิราว 21,900 ล้านบาท ซึ่งธนาคารคาดว่าจะสามารถจ่ายโบนัสให้พนักงานไม่ต่ำกว่า 5.9 เท่าของเงินเดือนมากกว่าปีก่อน
โดยจะเริ่มจ่ายพนักงานได้ภายในเดือน มี.ค.แบ่งจ่าย 70-80% ก่อนและจ่ายส่วนที่เหลือหลังจากนั้น นอกจากนี้ ยังเสนอปรับขึ้นอัตราเงินเดือนให้พนักงานด้วย เพื่อให้สอดรับกับการขึ้นเงินเดือนข้าราชการ และรัฐวิสาหกิจอื่นๆ ที่ครม.อนุมัติ
ด้านธนาคารอาคารสงเคราะห์ หรือ ธอส. สามารถทำกำไรเพิ่มขึ้น 4.87% จากปีก่อน ที่มีกำไรสุทธิ 8,188 ล้านบาท ซึ่งหากพิจารณาจากอัตราการทำกำไรก็น่าจะทำให้ธนาคารสามารถจ่ายโบนัสพนักงานได้ 7 เท่าของเงินเดือน ใกล้เคียงปีก่อน
ขณะที่ธนาคารเพื่อการเกษตรและสหกรณ์การเกษตร หรือธ.ก.ส. ยังต้องรองบการเงินงวดไตรมาสสุดท้าย (ม.ค.-มี.ค.58) จึงจะมีการพิจารณาเรื่องโบนัส ซึ่งน่าจะจ่ายได้ราวเดือน เม.ย.-พ.ค.นี้ โดยคาดหวังจะจ่ายโบนัสได้ 6-7 เดือน
รวมถึงจะปรับเงินเดือนพนักงานแรกเข้าวุฒิปริญญาตรีเป็น 17,000 บาทและปรับฐานให้พนักงานเก่าด้วย ดังนั้นพนักงานเกือบ 2 หมื่นคนจะได้ปรับฐานหมด และคาดจะปรับได้ราวเดือน เม.ย.นี้
ต่อมาที่ธนาคารเพื่อการส่งออกและนำเข้าแห่งประเทศไทย หรือเอ็กซิมแบงก์ มีกำไรสุทธิเพิ่มขึ้น 15.19% จากปีก่อนที่อยู่ 1,316 ล้านบาท ส่วนโบนัสจะถูกกฎหมายเฉพาะกำหนดให้จ่าย 2 เท่าของเงินเดือนเท่านั้น
ส่วนเอสเอ็มอีแบงก์ มีกำไรสุทธิลดลง 15.44% จากปีก่อนที่มีกำไร 395 ล้านบาท แต่เชื่อว่าในปีนี้จะดีขึ้น โดยมีแผนจะจ่ายโบนัสให้พนักงานประมาณไม่ต่ำกว่า 2 เท่าของเงินเดือน รวมถึงพิจารณาปรับขึ้นเงินเดือนให้ด้วย เนื่องจากไม่ได้ปรับมานาน
สุดท้ายที่ธนาคารอิสลามแห่งประเทศไทย หรือไอแบงก์ ที่น่าจะขาดทุนสุทธิอยู่ เนื่องจากหนี้ที่ไม่ก่อให้เกิดรายได้ หรือเอ็นพีแอล สูงกว่า 40,000 บาท และปัจจุบันอยู่ระหว่างการฟื้นฟู ดังนั้น ธนาคารจึงยังไม่สามารถจ่ายโบนัสให้กับพนักงานได้

ติดตามข่าวสาร ‘การเงิน’ คลิ๊กเลย>>>>>>>

ข้อมูลจาก  ประชาชาติธุรกิจ
MThai News
