ภูเก็ตเป๋าฮื้อฟาร์ม  ตั้งที่ปรึกษาทางการเงิน เตรียมพร้อมเดินหน้าเข้าเป็นบริษัทจดทะเบียน ในตลาด mai คาดยื่นไฟลิ่งต้นปี 59
นายสัตวแพทย์ สิทธิศักดิ์ เหมืองสิน กรรมการผู้จัดการ บริษัท ภูเก็ตเป๋าฮื้อฟาร์ม จำกัด  เปิดเผยว่า บริษัทฯได้แต่งตั้ง  บริษัท แอสเซทโปร แมเนจเม้นท์ จำกัด (APM)  เป็นที่ปรึกษาทางการเงิน เพื่อเตรียมความพร้อมสำหรับ
การเข้าจดทะเบียนใน ตลาดหลักทรัพย์ mai  โดยคาดว่าจะสามารถยื่นไฟลิ่งในช่วงต้นปี 2559 และเข้าซื้อขายในครึ่งหลังปี 2559 ทั้งนี้บริษัทฯจะระดมทุน
เพื่อนำเงินไปใช้ในการวิจัยและพัฒนานวัตกรรมการ แปรรูปหอยเป๋าฮื้อ ให้เป็นผลิตภัณฑ์ในรูปแบบเสริมความงามและอาหารเสริมสุขภาพ ขณะเดียวกันจะใช้ในการขยายกำลังการผลิต รวมถึงใช้หนี้บางส่วน
ปัจจุบันบริษัทฯ มีฟาร์มเลี้ยงหอยเป๋าฮื้อพื้นที่รวมกว่า 70 ไร่ ตั้งอยู่บริเวณเกาะสิเหร่ ทางฝั่งตะวันออกของเกาะภูเก็ต รวมถึงมีการวิจัยและพัฒนาเทคโนโลยีลูกหอยเป๋าฮื้อเพื่อคัดคุณภาพต่อยอดแปรรูปผลิตภัณฑ์
โดยมีสินค้าประเภทผลิตภัณฑ์เสริมความงามและผลิตภัณฑ์เสริมอาหาร รวมถึงมีการขายหอยเป๋าฮื้อสดด้วย ซึ่งการเข้าจดทะเบียนในตลาดหลักทรัพย์ครั้งนี้จะเป็นผู้ประกอบการที่มีผลิตภัณฑ์จากหอยเป๋าฮื้อเชิงพาณิชย์รายแรกของประเทศไทย
ขณะที่ปัจจุบันบริษัทฯมีทุนจดทะเบียนทั้งสิ้น 132 ล้านบาท ซึ่งอยู่ระหว่างการปรับโครงสร้างทางการเงินเพื่อเตรียมตัวเข้าจดทะเบียนในตลาดหลักทรัพย์ mai
ด้านผลประกอบการบริษัทฯคาดว่าในปี 2558 รายได้จะเติบโตประมาณ 50-100% เมื่อเทียบกับปี 2557 ที่ผ่านมา โดยในช่วงระยะ 2-3 ปีหลังบริษัทฯมีอัตรากำไรสุทธิอยู่ที่เฉลี่ยกว่า 30%

MThai News
