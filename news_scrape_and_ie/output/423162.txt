กระทรวงแรงงาน ของลาวเล็งขึ้น  ค่าแรงขั้นต่ำ  ในประเทศหลังก.พ.นี้ เพื่อดึงดูดให้ แรงงานชาวลาว ที่ไปทำงานในประเทศเพื่อนบ้าน กลับมาทำงานที่บ้านเกิด
หนังสือพิมพ์  ‘ เวียงจันทน์ไทมส์ ‘ รายงานข่าวว่า  กระทรวงแรงงาน และสวัสดิการสังคมของประเทศลาว  กำลังรอเอกสารเป็นลายลักษณ์อักษรจากทางทำเนียบ รัฐบาล  ที่จะประกาศขึ้น ค่าแรงขั้นต่ำ ทั่วประเทศ
โดยปัจจุบัน ค่าแรงขั้นต่ำ ของลาวอยู่ที่ 626,000 กีบ หรือราว 2,505 บาทต่อเดือน ซึ่งอัตราใหม่จะปรับขึ้นให้เป็น 900,000 กีบ หรือ 3,601 บาทต่อเดือน

ทั้งนี้เจ้าหน้าที่ กระทรวงแรงงานของลาว  เปิดเผยว่า รัฐบาลลาวได้รับปากกับ สภานิติบัญญัติแห่งชาติ เมื่อวันที่ 22 ธันวาคมว่าจะขึ้นค่าแรงขั้นต่ำในเร็วๆนี้ ซึ่งคาดว่าการขึ้นค่าแรงขั้นต่ำอาจประกาศเป็นทางการหลังเดือนก.พ.นี้
ขณะเดียวกันการขึ้นค่าแรงขั้นต่ำเป็นมาตรการหลัก ที่จะใช้ดึงดูดให้แรงงานชาวลาวที่โยกย้ายไปทำงานในประเทศเพื่อนบ้าน ซึ่งส่วนใหญ่เดินทางมายังไทย ให้กลับคืนสู่บ้านเกิด
อย่างไรก็ตามเจ้าหน้าที่ของกระทรวงแรงงานของลาวบางคน เปิดเผยว่า ค่าแรงขั้นต่ำเดือนละ 626,000 กีบ ยังไม่มากพอ ทั้งนี้ รัฐบาลจำเป็นต้องใช้ต้นทุนแรงงานเป็นปัจจัยดึงดูดการลงทุนจากต่างประเทศ
ทั้งนี้ตามรายงานของกระทรวงแรงงานของลาว ระบุว่าชาวลาวที่ทำงานอย่างถูกกฎหมายในประเทศไทยจำนวน 59,000 คน แต่กระทรวงแรงงานของไทยประเมินว่า ชาวลาวที่ทำงานโดยผิดกฎหมายอยู่ในประเทศไทยมีประมาณ 200,000 คน

ติดตามข่าวสาร ‘การเงินการคลัง’ คลิ๊กเลย>>>>>>>

MThai News
