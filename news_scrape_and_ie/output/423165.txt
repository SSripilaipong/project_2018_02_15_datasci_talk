ชู! ส่งออกปีนี้ โต 4% รอประเมินหลังไตรมาส 1 เน้นสินค้าโดดเด่นนวัตกรรม-งานดีไซน์ กรมส่งเสริมการค้าระหว่างประเทศ
นางนันทวัลย์ ศกุนตนาค อธิบดีกรมส่งเสริมการค้าระหว่างประเทศ  เปิดเผยว่า ภาพรวมการส่งออกสินค้าไทยปี 58 คงต้องรอประเมินสถานการณ์ก่อน หากผ่านพ้นไตรมาส 1 ไปน่าจะประเมินการเติบโตได้
ซึ่งขณะนี้ กรมฯ ยังคงตั้งเป้าหมายมูลค่าการส่งออกปีนี้ให้ขยายตัวได้ 4% จากปีก่อน โดยมีมาตรการผลักดันการส่งออกไปตลาดใหม่ ที่มีทิศทางเศรษฐกิจขยายตัวดีขึ้น และเน้นสินค้าไทยที่มีจุดเด่นด้านนวัตกรรมและงานดีไซน์ เป็นต้น

นอกจากนี้ กำลังติดตามสถานการณ์ค่าเงินอย่างใกล้ชิด เพื่อประเมินทิศทางค่าเงินบาท ของไทยมีแนวโน้มแข็งค่า หรืออ่อนค่า เมื่อเทียบกับประเทศคู่แข่งในภูมิภาค
ซึ่งจะเป็นข้อมูลสำคัญในการดูแลภาพรวมการส่งออกของไทย ให้ยังสามารถแข่งขันกับประเทศคู่แข่งส่งออกของไทยได้ ส่วนเรื่องค่าเงินต้องดูประเทศอื่นๆ ด้วยว่าเป็นไปในทิศทางเดียวกันกับไทยหรือไม่ เพราะถ้าค่าเงินอ่อนก็เป็นสิ่งที่ดี ทำงานง่ายขึ้น
แต่ถ้าค่าเงินบาทอ่อนค่าไม่เท่ากับ ค่าเงินประเทศคู่แข่งอ่อนค่า ไทยอาจไม่ได้ประโยชน์มากอย่างที่คิด เรื่องนี้ต้องไปถาม ธนาคารแห่งประเทศไทย หรือ ธปท.  ว่าจะจัดการอย่างไร แต่ในเบื้องต้นมองว่า ค่าเงินไม่ควรผันผวนมาก

MThai News
