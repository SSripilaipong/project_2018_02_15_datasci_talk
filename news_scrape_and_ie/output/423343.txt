เวทีถกสัมปทานเปิดปิโตรเลียมรอบที่ 21 เริ่มแล้ว  ภาคปชช. ติดสติ๊กเกอร์ค้าน หน้าอกเสื้อด้านขวา ขณะ รัฐย้ำจริงใจแก้ปัญหา  ด้าน”อภิสิทธิ์” ห่วงอนาคตพลังงานผูกขาดกระทบคน
บรรยากาศการจัดเวทีเดินหน้าประเทศไทยเพื่อความมั่นคงทางพลังงานที่ยั่งยืน ที่ ตึกสันติไมตรี ทำเนียบรัฐบาล ล่าสุด ได้เริ่มขึ้นแล้ว ตั้งแต่เวลา 09.30 น. ที่ผ่านมา โดยมี หม่อมหลวงปนัดดา ดิศกุล รัฐมนตรีประจำสำนักนายกรัฐมนตรี เป็นประธานเปิดงาน พร้อมด้วย นายอภิสิทธิ์ เวชชาชีวะ อดีตนายกรัฐมนตรี ผู้ยื่นเจตจำนงในการจัดเวที

โดยการหารือจะแบ่งเวลาให้ภาครัฐและภาคประชาชน ฝ่ายละ 1 ชั่วโมง 30 นาที โดยภาครัฐที่เข้าร่วมบนเวที ประกอบด้วย นายคุรุจิต นาครทรรพ รองปลัดกระทรวงพลังงาน นายมนูญ ศิริวรรณ สมาชิกสภาปฎิรูปแห่งชาติ นายศิริพงษ์ ศุภกิจจานุสรณ์ นักวิชาการอิสระด้านกฎหมาย และ นายบรรยง พงษ์พานิช ผู้ทรงคุณวุฒิคณะกรรมการนโยบายและกำกับดูแลรัฐวิสาหกิจ
ขณะที่ ภาคประชาชนที่เห็นต่าง อาทิ นางสาวรสนา โตสิตระกูล สมาชิกสภาปฎิรูปด้านพลังงาน นายธีระชัย ภูวนาถนรานุบาล อดีตรัฐมนตรีว่าการกระทรวงการคลัง หม่อมหลวง กรกสิวัฒน์ เกษมศรี นักวิชาการอิสระด้านพลังงาน และ นายนพ สัตยาศัย นักวิชาการอิสระ พร้อมกันนี้ ภาคประชาชนบางส่วนที่ได้เข้าร่วมรับฟัง ได้มีการติดสัญลักษณ์ คัดค้านหมายเลขที่ 21 บริเวณหน้าอกด้านขวาด้วย ซึ่งประชาชนทั่วไป สามารถแสดงความคิดเห็นว่า เห็นด้วยหรือไม่ กับการเดินหน้าสำรวจแหล่งพลังงานของรัฐบาล โดยส่งความคิดเห็นไปได้ที่เบอร์โทร 1111
รัฐหวังถกเวทีพลังงานร่วมหาทางออกสัมปทาน

พล.ต.สรรเสริญ แก้วกำเนิด รองโฆษกประจำสำนักนายกรัฐมนตรี กล่าวถึงเวที เดินหน้าประเทศไทย เพื่อความมั่งคงทางพลังงานที่ยั่งยืน ว่า ในวันนี้ อยากเห็นทั้ง 2 ฝ่าย ได้ชี้แจงข้อเท็จจริงต่อประชาชนอย่างชัดเจนว่า ทิศทางพลังงานจะเป็นอย่างไรโดยก่อนหน้านี้ ทางรัฐบาลได้รวบรวมปัญหาและข้อมูลเพื่อชี้แจงในประเด็นต่าง ๆ แต่เบื้องต้นจะมีการสรุปเป็น 2 ข้อ คือเรื่องกฎหมายที่ยังมีช่องโหว่หรือไม่ และความยั่งยืนทางพลังงานใน 7 อีก ถึง 10 ปี จะเป็นอย่างไร  อย่างไรก็ตาม ทั้ง 2 ฝ่าย จะต้องพิจารณาถึงผลกระทบที่อาจจะเกิดขึ้นจากกรณีการเดินหน้าสัมปทานรอบที่ 21 และการชะลอออกไปว่า ใครจะเป็นผู้รับผิดชอบต่อความเสียหายที่เกิดขึ้น
ขณะที่ นายกรัฐมนตรี ได้มีความเป็นห่วงในการหารือในวันนี้ โดยอยากให้การหารือดังกล่าวตอบข้อสงสัยของสังคมว่า ความยั่งยืนของพลังงานจะเป็นอย่างไร รวมทั้งให้แยกแยะเหตุผลและข้อเท็จจริง เพื่อให้ประเทศสามารถเดินหน้าต่อไปได้
อภิสิทธิ์ห่วงอนาคตพลังงานถูกผูกขาดกระทบคน
นายอภิสิทธิ์ เวชชาชีวะ อดีตนายกรัฐมนตรี กล่าวถึงเหตุที่ต้องมีการถกประเด็นข้อสงสัยของภาคประชาชนต่อข้อมูลของภาครัฐ ว่า  การจัดสรรทรัพยากรของประเทศไทยมีความไม่โปร่งใส ซึ่งในธุรกิจพลังงานมีการผูกขาดสูง ดังนั้นภาครัฐจะต้องกำกับดูแลการทำงานของภาคเอกชน เพื่อรักษาผลประโยชน์ของประเทศชาติ เนื่องจากที่ผ่านมาราคาพลังงานในตลาดโลกปรับตัวลดลงกว่าครึ่งหนึ่งแต่ประเทศไทยยังคงใช้พลังงานแพงขึ้น
อย่างไรก็ตาม ในเวทีการถกปัญหาเสวนา เรื่องการต่อสัมปทาน รอบที่ 21 หรือไม่นั้นจะมีการหารือในยุทธศาสตร์ เพื่อตอบโจทย์ทั้งประสิทธิภาพพลังงาน ความมั่นคงด้านพลังงานและความเป็นธรรมในการบริหารจัดการด้านพลังงาน เพื่อให้เกิดประโยชน์สูงสุดตกอยู่กับประเทศชาติและประชาชน
