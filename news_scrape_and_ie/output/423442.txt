แนะนำรอบคอบ
‘ลดภาษีฟุ่มเฟือย’
‘แบรนด์ไทย’หวั่น
ทุบตลาด -ฉุดขีดแข่งขัน

นับถอยหลังอัตราภาษีนำเข้าสินค้า จากต่างประเทศของไทยทยอยลดลง ภายใต้ข้อตกลงการค้าเสรีระหว่างประเทศ นับเป็นช่วงเวลาสำคัญของ  “ผู้ประกอบการไทย”  เร่งปรับตัวและเพิ่มขีดความสามารถทางการแข่งขัน โดยขอ  “ปฏิเสธ” นโยบายปรับลดอัตราภาษีนำเข้าเหลือ 0% ที่มีการหยิบขึ้นมาพิจารณาเป็นระยะ!! ซึ่งบางกลุ่มธุรกิจเห็นว่าเป็นเครื่องมือสำคัญกระตุ้นภาคการท่องเที่ยวและการช๊อปปิ้งขยายตัว
ขณะที่ผู้ประกอบการ  “แบรนด์สัญชาติไทย” มองว่าเป็น   “ปัจจัยเสี่ยง “ ต่อการดำเนินธุรกิจ จากการเปิดทางให้สินค้าแบรนด์เนมจากต่างประเทศทะลักเข้ามาช่วงชิงส่วนแบ่งตลาด ด้วยความได้เปรียบของ  “ราคา” และ  “การรับรู้ต่อแบรนด์”  ที่ต้องยอมรับว่า  “ไทยแบรนด์”  ยังอยู่ในสถานะ  “เสียเปรียบ” อยู่หลายขุม ประเทศไทยจะได้หรือเสียประโยชน์จากมาตรการดังกล่าวนี้ยังคงเป็นคำถาม
ศีริทิพย์ ศรีไพศาล  ผู้อำนวยการฝ่ายวางแผนและพัฒนาธุรกิจ บริษัท แดพเพอร์ เจ็นเนอรัล อะแพเร็ล จำกัด กล่าวว่าไม่เห็นด้วยกับมาตรการลดภาษีนำเข้า 0% เพราะมองว่าเป็นการสนับสนุนกลุ่มสินค้าต่างประเทศมากกว่า  “สินค้าไทย”
“เมื่อราคารวมของแบรนด์นอกถูกลงคนไทยอาจไปเลือกซื้อสินค้าเหล่านี้มากกว่าสินค้าไทย การปรับลดภาษีนำเข้าอาจทำได้บ้างแต่ต้องไม่ใช่การลดภาษีเหลือ 0%”
ทั้งนี้ ภาครัฐควรวางนโยบายหรือยุทธศาสตร์ส่งเสริมสินค้าไทยอย่างจริงจังผ่านมาตรการด้านภาษี หรือวางแนวทางความร่วมมือในการผลักดัน  “โลคัลแบรนด์”  เปิดตลาดต่างประเทศมากกว่า
:  ชี้นักท่องเที่ยวนิยมสินค้าไทย
มาตรการลดภาษีสินค้าฟุ่มเฟือยเหลือ 0% เชื่อว่ายัง  “ไม่เหมาะสม”  กับตลาดไทยในการดึงดูดใจนักท่องเที่ยวมากนัก โดยพฤติกรรมกลุ่มนักท่องเที่ยวส่วนใหญ่เดินทางเข้ามาในไทยต้องการ  “ซื้อสินค้าไทย”  ที่มีเอกลักษณ์ขายเฉพาะประเทศไทยเท่านั้น ไม่ใช่แบรนด์สินค้าที่หาซื้อที่ไหนก็ได้ในประเทศอื่นๆ
“ผู้ผลิตสินค้าแฟชั่นไทย มีจุดแข็งในการแข่งขัน คือ ความคิดสร้างสรรค์ และการผลิตที่มี่คุณภาพ ใช้แรงงานที่มีฝีมือและทักษะในการผลิต แต่ต้องใช้เวลาการผลิตค่อนข้างนาน
เทียบการผลิตในต่างประเทศที่ใช้เครื่องจักร ทำให้ผลิตได้จำนวนมาก และรวดเร็วกว่า”
อย่างไรก็ดีบริษัทมีการเตรียมพร้อมองค์กร โดยมุ่งพัฒนาคุณภาพและสร้างแบรนด์สินค้า นำเสนอความแตกต่าง รวมถึงยังได้ปรับแนวทางการทำงานให้ยืดหยุ่นมากขึ้น เพื่อให้เหมาะสมกับสถานการณ์ต่าง ๆ ที่เปลี่ยนแปลงตลอดเวลา อาทิ การเช็คจำนวนการผลิตสินค้าทุก  2-3 เดือน เพื่อรองรับปริมาณการสั่งซื้อ รวมกึงการปรับเปลี่ยนราคาจำหน่ายสินค้าตามสภาพกำลังซื้อของผู้บริโภค เป็นต้น
ขณะที่ยักษ์ใหญ่ผู้ผลิตและจำหน่ายเสื้อผ้าแฟชั่น อย่าง ไอ.ซี.ซี.อินเตอร์เนชั่นแนล ผู้ผลิตและจัดจำหน่ายสินค้าแฟชั่นในเครือสหพัฒน์  บุญเกียรติ โชควัฒนา  กรรมการผู้อำนวยการ และประธานกรรมการบริหาร บริษัท ไอ.ซี.ซี.อินเตอร์เนชั่นแนล จำกัด (มหาชน) กล่าวสั้น ๆ ว่า มาตรการการลดภาษีนำเข้าสินค้าฟุ่มเฟือย 0%  “ไม่น่าใช่”  สำหรับประเทศไทย
: ‘แบรนด์ไทย’ เสียเปรียบราคา
แหล่งข่าวจากผู้ประการธุรกิจการ์เม้นท์ กล่าวว่า 5 ปีจากนี้ภาษีนำเข้าสินค้าระหว่างประเทศต่าง ๆ ต้องปรับลดลงเป็นไปตามนโยบายการเสรีทั่วโลก มาตรการลดภาษีนำเข้าทำให้  “ต้นทุนราคา” ต่ำลง สามารถปรับโครงสร้างราคาจำหน่ายลงมาใกล้เคียงแบรนด์ไทย ทำให้ผู้ประกอบการไทยเสียเปรียบเรื่องของราคามากขึ้น
“แต่ช่วงเวลานั้นยังมาไม่ถึง รัฐควรพิจารณาให้รอบคอบก่อนตัดสินใจ ยิ่งปีนี้เศรษฐกิจไทยไม่เอื้ออำนวย ถือว่ายังลำบาก เศรษฐกิจโลกผันผวน เป็นตัวแปรกระทบส่งออก หากภาคการผลิตได้รับผลกระทบ จะยิ่งมีผลให้เศรษฐกิจไทยขยายตัวต่ำลง”
หากพิจารณาในเชิงนักท่องเที่ยวมาไทย ส่วนใหญ่เพื่อการพักผ่อน ท่องเที่ยวธรรมชาติ นิยมซื้อสินค้าไทยติดมือกลับบ้าน อาทิ อัญมณี เครื่องหนัง และเสื้อผ้าแบรนด์ไทย รวมถึงผลิตภัณฑ์สปา เครื่องสำอางของหอมแบบภูมิปัญญาเอเชีย ซึ่งเป็นที่ดึงดูดใจของนักท่องเที่ยวทั่วโลก
ภาครัฐควรเร่ง “ต่อยอด” การผลิตสินค้าไทยเพื่อจำหน่ายได้ในราคาที่สูงขึ้น ผลักดัน การ  “ส่งออกสินค้าของไทย”  ทั้งกลุ่มสิ่งทอ การ์เม้นท์ จากการรับจ้างผลิตสินค้า หรือโออีเอ็ม ให้แบรนด์ต่างๆ ซึ่งความได้เปรียบด้านราคาในฐานะผู้ผลิตกำลังจะหมดไป ต้องผลักดันการสร้างแบรนด์ การต่อยอดจุดเด่นทางด้าน”ดีไซน์” การยกระดับสินค้าสู่ตลาดระดับบนมากขึ้น ซึ่งเป็นตลาดที่มีศักยภาพในการเติบโตสูงเทียบตลาดกลาง-ล่าง ซึ่งมี  “จีน”  เป็นเจ้าตลาด
จับตา  ‘ไทย’ ได้ไม่คุ้มเสีย
ความพยายามผลักดันกรุงเทพฯ หรือ  ประเทศไทยสู่  “ฮับชอปปิง”  ของอาเซียนผ่านการสนับสนุนทางด้านภาษีเพิ่อช่วงชิงความได้เปรียบทางการแข่งขันเทียบคู่แข่ง  “ฮ่องกง”  และ  “ สิงคโปร์”
“ไทย ไม่สามารถเปรียบเทียบได้กับฮ่องกงและสิงคโปร์ภายใต้ยุทธศาสตร์เมืองปลอดภาษีเป็นจุดขายดึงดูดนักท่องเที่ยวจากทั่วโลก เพราะไทยเป็นประเทศอุตสาหกรรมผู้ผลิต มีผู้ประกอบการขนาดย่อมเป็นรากฐานการผลิตจำนวนมาก ต่างกับเมืองชอปปิงฮ่องกงและสิงคโปร์ ที่ไม่มีฐานผลิต”
การเปิดทางให้สินค้าจากต่างประเทศ เข้ามาทำการตลาดด้วยเงื่อนไขที่ได้เปรียบ ย่อมกระทบสินค้าที่ผลิตในประเทศไทย พะยี่ห้อ  “แบรนด์ไทย”  อย่างหลีกเลี่ยงไม่ได้ เมื่อธุรกิจได้เปรียบทางการแข่งขันเหนือกว่า สิ่งที่ตามมา คือ ผลกระทบต่อธุรกิจที่อ่อนแอ
ที่ผ่านมาอัตราภาษีนำเข้าสินค้าแบรนด์เนมจากที่จัดเก็บ 30-40% ทยอยปรับลดลงเหลือ 0-5% อาทิ นาฬิกา แว่นตา เลนส์ กล้องถ่ายรูป ส่วนสินค้าฟุ่มเฟือยที่มีการจัดเก็บอยู่ในอัตรา 30% อาทิ เสื้อผ้า เครื่องแต่งกาย น้ำหอม เครื่องสำอาง ล้วนเป็น  “อุตสาหกรรมหลัก”  ภายในประเทศ
ขณะที่  “นักท่องเที่ยวต่างชาติ”  หากมีการใช้จ่าย… ชอปปิงในประเทศไทย สามารถขอคืนภาษีมูลค่าเพิ่ม 7% (Tax refund) เป็นมาตรการสนับสนุนการใช้จ่าย นอกจากนี้แนวทางการทำตลาดของสินค้าแบรนด์เนมทั่วโลกในช่วง 2-3 ปีหลังมีการ  “ปรับโครงสร้างราคาขาย”  ในแต่ละประเทศไม่ให้เหลื่อมล้ำกันมากเช่นในอดีต ลดรความได้เปรียบ-เสียเปรียบของช่องว่าง  “ราคา”
การเปิด เออีซี และโลกไร้พรมแดนมีทั้ง  “ผลดี”  และ  “ผลเสีย”  ต่อประเทศและผู้ประกอบการไทย กฎระเบียบ ภาษี ที่เปรียบเสมือนกำแพงปกป้องผู้ประกอบการในประเทศถูกผ่อนปรนลง สินค้าผลิตในประเทศต้องเผชิญการแข่งขันสูงจาก  “สินค้านำเข้า”  เมื่อกำแพงภาษีสินค้าบางประเภทถูกปรับลดลงหรือยกเลิก ส่งผลให้สินค้านำเข้ามีราคาถูกกว่าสินค้าที่ผลิตในประเทศ
ภาครัฐจำเป็นต้องมียุทธศาสตร์เชิงลึก ขจัดอุปสรรคและสานประโยชน์ สร้างมูลค่าเพิ่ม  “สินค้าไทย”  ขับเคบื่อนเศรษฐกิจท่ามกลางโอกาสมหาศาลของตลาดใหม่  “เออีซี”  อย่างไม่สะดุด
ขอขอบคุณข้อมูลจาก : นสพ.กรุงเทพธุรกิจ
