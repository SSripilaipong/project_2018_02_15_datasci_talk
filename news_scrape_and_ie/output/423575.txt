กสทช. แฉ  ค่ายมือถือออกโปรคิดค่าโทรวินาทีแพงกว่าเดิม  เมื่อเทียบเป็นนาที และยังคิด ค่าอินเตอร์สูงขึ้น  ซัด ขัดระเบียบ-ปชช.สับส น จี้  เร่งแก้ไขและยกเลิกปัดเศษทุกกรณี
นายประวิทย์ ลี่สถาพรวงศา กรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) และกรรมการกิจการโทรคมนาคม (กทค.) ด้านคุ้ม ครองผู้บริโภค กล่าวจากคำสั่งของ กสทช. ที่ให้ผู้ให้บริการเครือข่ายโทรศัพท์เคลื่อนที่ออกโปรโมชั่นแพ็กเกจการใช้งานเสียงที่คิดค่าโทร.ตามจริงเป็นวินาทีต้องดำเนินการก่อนวันที่ 1 มี.ค.58 ซึ่งขณะนี้ทุกค่ายได้ออกแพ็กเกจดังกล่าวแล้ว
โดยจากการพิจารณาแพ็กเกจทั้งหมดที่ทำตลาด พบว่า  แพ็กเกจที่ออกมายังเป็นลักษณะทางเลือกเท่านั้น ไม่ใช่ให้ทุกแพ็กเกจคิดค่าบริการตามจริงเป็นวินาที ซึ่งค่าบริการเมื่อมาคำนวณเฉลี่ยเป็นนาทีแล้วยังมีค่าบริการที่สูงกว่าแพ็กเกจเดิมที่คิดค่าโทร.เป็นนาที อาทิ บางแพ็กเกจมีค่าบริการอยู่ที่ 0.94 บาทต่อนาที หรือที่พบสูงสุดอยู่ที่ 1.80 บาทต่อนาที ซึ่งขัดแย้งกับระเบียบราคาขั้นสูงที่กำหนดให้คลื่นความถี่ย่าน 2100 เมกะเฮิรตซ์ หรือ 3 จี ค่าบริการต้องไม่เกิน 0.84 บาทต่อนาที ส่วนคลื่นความถี่ย่านอื่นต้องไม่เกิน 0.99 บาทต่อนาที
ส่งผลให้ผู้บริโภคสับสน จากการที่โฆษณาเป็นวินาที จึงไม่สามารถตัดสินใจได้ว่าจะคุ้มค่ากว่าหรือไม่ ต่างจากในต่างประเทศที่จะโฆษณาค่าบริการเป็นนาที แต่คิดค่าบริการตามจริงเป็นวินาที  อีกทั้งบางค่ายคิดค่าบริการแบบปัดเศษทุก 6 วินาที ซึ่งวิธีดังกล่าวจะทำให้ผู้บริโภคที่ตั้งค่าการตรวจวัดเวลาการใช้งาน เมื่อวัดแล้วผลลัพธ์ที่ออกมาจะไม่ตรงกับผู้ให้บริการ และอาจเกิดปัญหาฟ้องร้องภายหลังได้

นอกจากนี้  ส่วนของค่าบริการเชื่อมต่อข้อมูล (ดาต้า) ในการเชื่อมต่ออินเตอร์เน็ต 3จี หรือ 4จี ผู้ให้บริการบางรายมีการเปลี่ยนวิธีคิดค่าบริการเป็นแบบคิดเป็นนาที และคิดเป็นจำนวนเมกะบิตโดยไม่กำหนดความเร็วขั้นต่ำ ซึ่งอาจทำให้ค่าใช้บริการสูงขึ้นกว่าปกติได้
อย่างไรก็ตาม เรื่องดังกล่าวกสทช.ได้ออกหนังสือแจ้งผู้ประกอบการโทรศัพท์เคลื่อนที่ทุกค่ายเข้าหารือเรื่องการใช้อินเตอร์เน็ตจะต้องคิดค่าบริการโดยไม่ปัดเศษ เช่นเดียวกับการคิดค่าบริการโทรศัพท์เคลื่อนที่ใช้งานจริงเป็นวินาที ในวันที่ 24 กุมภาพันธ์ เวลา 14.00น. ที่สำนักงาน กสทช.
MThai News
