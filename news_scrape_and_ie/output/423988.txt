‘หม่อมอุ๋ย’  เดินหน้า ดึงมือ นลท.ญี่ปุ่น ลงทุนไทยหลากหลายธุรกิจมากขึ้น พร้อมปรับหลักเกณฑ์ ให้สมน้ำสนเนื้อ
ม.ร.ว.ปรีดิยาธร เทวกุล รองนายกรัฐมนตรี  เปิดเผยว่า ผลการเดินทางไปเยือนประเทศญี่ปุ่นร่วมกับ คณะกรรมการส่งเสริมการลงทุน หรือ บีโอไอ เมื่อสัปดาห์ที่ผ่านมา ว่าได้หารือร่วมกับนักลงทุนญี่ปุ่นใน 3 เมือง คือ โตเกียว, นาโกย่า, โอซาก้า
เพื่อเชิญให้ญี่ปุ่นมาลงทุนในประเทศไทยมากยิ่งขึ้น โดยเฉพาะ การลงทุนเรื่องเครื่องมือแพทย์, เรื่องสุขภาพแบบครบวงจร, ธุรกิจด้านกรีนโปรดักส์, เรื่องพลังงานทดแทน, กิจการด้านดิจิตอลอีโคโนมี, ชิ้นส่วนอากาศยาน
รวมถึงด้าน อุตสาหกรรมรถยนต์เพิ่มมากขึ้น หลังจากรัฐบาลได้เดินหน้าในส่วนโครงการอีโคคาร์ 2 ส่งผลให้มียอดการผลิตรถยนต์เพื่อส่งออกถึง 2 ล้านคันใน 3 ปีข้างหน้า ซึ่งถือเป็นโอกาสของนักลงทุนที่สนใจในเรื่องของชิ้นส่วนรถยนต์
ซึ่งนักลงทุนญี่ปุ่น ได้ความสนใจและสอบถามถึงขั้นตอนการจัดตั้งกิจการสำนักงานใหญ่ข้ามประเทศ ซึ่งจะมีการให้สิทธิประโยชน์ด้านภาษีเพื่อจูงใจให้เข้ามาลงทุนมากขึ้น ซึ่งไทยพร้อมจะปรับเปลี่ยนเงื่อนไขหลักเกณฑ์ให้เหมาะสมกับนักลงทุนมากขึ้นอีกด้วย
ส่วนทางด้าน  นางหิรัญญา สุจินัย รักษาราชการแทนเลขาธิการคณะกรรมการส่งเสริมการลงทุน หรือ บีโอไอ  เปิดเผยเพิ่มเติมว่า การหารือกับผู้ว่าราชการ จังหวัดไอจิ ซึ่งเป็นพื้นที่อุตสาหกรรมด้านยานยนต์ของญี่ปุ่นและมีบริษัทมากกว่า 280 ราย
เข้ามาลงทุนในไทยอยู่แล้วนั้น ได้รับคำยืนยันว่าประเทศไทยยังเป็นเป้าหมายการลงทุนของบริษัทจากจังหวัดไอจิ และผู้ว่าราชการจังหวัดไอจิก็มีแผนการนำคณะนักธุรกิจญี่ปุ่นเดินทางมาขยายความร่วมมือทางธุรกิจกับประเทศไทยอย่างต่อเนื่องทุกปี
ส่วนกิจการเอสเอ็มอีญี่ปุ่นที่ได้ ชักชวนให้เข้ามาลงทุนในไทยนั้น กระทรวงอุตสาหกรรมและบีโอไอจะเน้นการให้บริการจับคู่ธุรกิจ (Business Matching) ผ่านหน่วยงานในสังกัด เช่น กรมส่งเสริมอุตสาหกรรมและหน่วยพัฒนาการเชื่อมโยงอุตสาหกรรม
(BUILD) ของบีโอไอ เพื่อสนับสนุนให้การลงทุนของเอสเอ็มอีญี่ปุ่นในไทยสามารถดำเนินการได้ราบรื่น โดยจะสนับสนุนให้เกิดความร่วมมือของทั้งสองฝ่าย ซึ่งเอสเอ็มอีญี่ปุ่นมีศักยภาพในด้านการผลิต ขณะที่ผู้ร่วมทุนฝ่ายไทยจะช่วยด้านการบริหารจัดการ

MThai News
