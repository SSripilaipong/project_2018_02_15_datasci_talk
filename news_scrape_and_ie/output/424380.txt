คมนาคม  เคาะ! สร้าง 3 ทางด่วนปีนี้ หวังลดปัญหา การจราจรที่หนาแน่น ลดความแออัด
นายอาคม เติมพิทยาไพสิฐ รัฐมนตรีช่วยว่าการกระทรวงคมนาคม  เปิดเผย ในระหว่างมอบนโยบายและตรวจเยี่ยมการดำเนินงานของการทางพิเศษแห่งประเทศไทย หรือ กทพ.
ว่าทาง กทพ. มีโครงการที่จะต้องเร่งรัดจัดทำรายละเอียดเสนอกระทรวงคมนาคมก่อนนำเสนอคณะรัฐมนตรี หรือ ครม. พิจารณาอนุมัติ คือ
1. โ ครงการทางพิเศษสายพระราม 3-ดาวคะนอง-วงแหวนรอบนอกกรุงเทพมหานคร  ระยะทาง 16.9 กิโลเมตร โดยช่วงพระราม 3-ดาวคะนอง ได้มีการศึกษาออกแบบ และผ่านรายงานวิเคราะห์ผลกระทบด้านสิ่งแวดล้อม หรือ อีไอเอแล้ว
ส่วนช่วงดาวคะนอง-วงแหวนรอบนอกกรุงเทพมหานคร อยู่ระหว่างรอ อีไอเอ คาดว่าจะเสนอ ครม.ได้ไม่เกินเดือนมิถุนายนนี้
2.  โครงการทางพิเศษสายกะทู้-ป่าตอง  ระยะทาง 3.9 กิโลเมตร ขณะนี้อยู่ระหว่างออกแบบรายละเอียด
3.  โครงการระบบทางด่วนขั้นที่ 3 สายเหนือ  ตอน N1 N2 N3 และอีสต์-เวสต์ คอริดอร์ ด้านตะวันออก จะดำเนินการในช่วง N2 N3 ที่ไม่ผ่านหน้ามหาวิทยาลัยเกษตรศาสตร์ก่อน
โดยขณะนี้ได้มอบหมายให้สำนักนโยบายและแผนการขนส่งและจราจร (สนข.) หาข้อสรุปเกี่ยวกับรูปแบบที่เหมาะสมในช่วงที่ผ่านหน้ามหาวิทยาลัยให้ชัดเจนเพื่อดำเนินการในระยะต่อไป
ขณะนี้ได้เร่งรัดดำเนินโครงการให้เป็นไปตามแผนงานในปีนี้ โดยเฉพาะโครงการระบบทางด่วนขั้น 3 สายเหนือ จะมีการปรับแบบในช่วงแยกเกษตรศาสตร์เพื่อให้รถยนต์เข้าใช้บริการได้สะดวกขึ้น ซึ่งอยู่ระหว่างศึกษารูปแบบ
ส่วนการก่อสร้างทางพิเศษเส้นทางต่างๆ ก็เพื่อแบ่งเบาปัญหาการจราจรที่หนาแน่น ลดความแออัด และทำให้สภาพคล่องบนทางด่วนดีขึ้น และบางเส้นทางยังช่วยลดการเกิดอุบัติเหตุได้ด้วย เช่น สายกะทู้-ป่าตอง เป็นต้นสำหรับ
โครงการในอนาคต คือ โครงการทางพิเศษสายฉลองรัช-นครนายก-สระบุรี ทางพิเศษสายอุดรรัถยา-อยุธยา ทางพิเศษสายบูรพาวิถี-พัทยา ทางพิเศษในจังหวัดเชียงใหม่ และทางพิเศษในจังหวัดขอนแก่น

MThai News
