รีดภาษี ขี้เมา-อมควัน เหล้า-บุหรี่ จ่อขึ้นราคา 2% คาดว่าจะมีผลบังคับใช้ภายในไตรมาสแรกปีนี้
แหล่งข่าวจากกระทรวงการคลัง  เปิดเผยว่า กระทรวงการคลังรอการประกาศ บังคับใช้พระราชบัญญัติ (พ.ร.บ.) การกีฬาแห่งประเทศไทย ของกระทรวงการท่องเที่ยวและกีฬา พ.ศ…
หลังจากผ่านการพิจารณาจากสภานิติบัญญัติแห่งชาติ (สนช.) ไปแล้ว ตั้งแต่เดือนม.ค. 2558 ที่ผ่านมา คาดมีผลบังคับใช้ภายในไตรมาสแรกปีนี้
ตามกฎหมายฉบับนี้ จะมีการจัดตั้งกองทุนพัฒนาการกีฬาแห่งชาติ โดยให้กองทุนมีอำนาจเก็บเงินจากผู้มีหน้าที่เสียภาษีตามกฎหมายว่าด้วยสุรา และกฎหมายว่าด้วยยาสูบ


หรือเก็บภาษีจากผู้ผลิตและผู้นำเข้าสุราและยาสูบในอัตรา 2% ของภาษีที่เรียกเก็บ ซึ่งให้กรมสรรพสามิตและกรมศุลกากรเป็นผู้ดำเนินการเก็บเงินและนำส่งให้กับกองทุน
“เงินนำส่งให้กับกองทุนกีฬานี้ ผู้ผลิตและผู้นำเข้าสุราและบุหรี่ต้องจ่ายเพิ่มขึ้น โดยคำนวณจากฐานภาษีสรรพสามิต 2% โดยมีแนวโน้มว่าผู้ผลิตและผู้นำเข้าจะผลักภาระส่วนนี้ไปยังผู้บริโภคด้วยการปรับขึ้นราคาขายประมาณ 2% ของราคาขายปลีก”
หากคำนวณจากฐานภาษีปี 2557 กรมสรรพสามิตจัดเก็บภาษีจากสุรา และบุหรี่ปีละ 2 แสนล้านบาท โดยแยกเป็น
ภาษีบุหรี่ 6.1 หมื่นล้านบาท – ภาษีสุรา 6.4 หมื่นล้านบาท – ภาษีเบียร์ 7.6 หมื่นล้านบาท
หากเก็บเงินเข้ากองทุนพัฒนาการกีฬาในอัตรา 2% ของภาษีที่เรียกเก็บ ผู้ผลิตผู้นำเข้าบุหรี่และสุราต้องจ่ายเงินเข้ากองทุน 3-4 พันล้านบาทต่อปี
แหล่งข่าวจากโรงงานยาสูบ  เปิดเผยว่า กฎหมายฉบับดังกล่าว ทำโรงงานยาสูบมีภาระค่าใช้จ่ายเพิ่มขึ้นอีกปีละ 1-1.2 พันล้านบาท จากปัจจุบันที่โรงงานยาสูบต้องจ่ายเงินอุดหนุนให้กับสำนักงานกองทุนสนับสนุนการสร้างเสริมสุขภาพ (สสส.)
และองค์การกระจายเสียงและแพร่ภาพสาธารณะ (ไทยพีบีเอส) ปีละ 1.6 พันล้านบาทอยู่แล้ว หรือมีภาระจ่ายเงินอุดหนุนเพิ่มเป็นปีละ 2.6-2.8 พันล้านบาท ถือว่าสูงมากเมื่อเทียบกับกำไรที่โรงงานทำได้ปีละ 6 พันล้านบาท

“ทราบมาว่า กฎหมายดังกล่าว จะมีผลบังคับใช้ช่วงไตรมาสแรกปีนี้ หากกฎหมายมีผล โรงงานยาสูบต้องปรับขึ้นราคาบุหรี่ เพื่อนำรายได้นำส่งกองทุนกีฬา โดยบุหรี่แต่ละยี่ห้อปรับขึ้นไม่เท่ากัน
โรงงานยาสูบกำลังพิจารณาต้นทุนของบุหรี่ที่ต้องปรับราคา แต่สูงสุดปรับขึ้นไม่เกิน 2% ของราคาขาย และคงจะปรับขึ้นทันทีหลังจากที่กฎหมายมีผลบังคับใช้ โดยบุหรี่นอก จะได้รับผลกระทบเหมือนกัน แต่ไม่แน่ใจว่า บุหรี่นอกจะปรับขึ้นราคาหรือไม่”
น.ส.ดาวน้อย สุทธินิภาพันธ์ ในฐานะรักษาการผู้อำนวยการ โรงงานยาสูบ  คาดว่า  พ.ร.บ.การกีฬาแห่งประเทศไทย  พ.ศ…ได้ผ่านสนช.แล้ว คาดว่าจะมีผลบังคับใช้ภายในไตรมาสแรกปีนี้ ซึ่งจะทำให้โรงงานยาสูบ และบุหรี่นอก
ต้องนำส่งเงินเข้ากองทุนกีฬา 2% ของภาษีสรรพสามิตที่ต้องจ่าย ซึ่งแยกต่างหากจากภาษีสรรพสามิต และเงินนำส่งรายได้เข้ารัฐ ที่ปัจจุบันนำส่ง 88% ของกำไรสุทธิอยู่แล้ว
สำหรับ ปีนี้โรงงานยาสูบมีเป้าออกผลิตภัณฑ์ใหม่อีก 2 ยี่ห้อ เพื่อเน้นขายกลุ่มลูกค้าทั่วไป จากก่อนหน้าที่ออกบุหรี่กรองทิพย์ 7.1 ซึ่งได้รับความนิยมอย่างมาก
และในปี 2559 เตรียมออกบุหรี่พรีเมียมอีก 1 ยี่ห้อ เพิ่มรักษาส่วนแบ่งทางการตลาด ปัจจุบันโรงงานยาสูบมีส่วนแบ่งทางการตลาดทั้งหมด 76%

MThai News
