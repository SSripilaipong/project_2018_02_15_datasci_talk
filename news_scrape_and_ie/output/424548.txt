ธปท. เตรียมนำธนบัตรชนิดราคา 100 บาท แบบใหม่ ออกใช้ในวันที่ 26 ก.พ.นี้ โดยธนบัตรชนิดราคานี้มุ่งเฉลิมพระเกียรติสมเด็จพระเจ้าตากสินมหาราช



นายไพบูลย์ กิตติศรีกังวาน รองผู้ว่าการ ด้านบริหาร ธนาคารแห่งประเทศไทย (ธปท.) แถลงว่า ธปท. จะนำธนบัตรชนิดราคา 100 บาท แบบใหม่ ออกใช้ในวันที่ 26 กุมภาพันธ์ 2558 โดยธนบัตรชนิดราคานี้มุ่งเฉลิมพระเกียรติสมเด็จพระเจ้าตากสินมหาราช จึงออกแบบให้แสดงถึงพระราชกรณียกิจอันสำคัญของพระองค์
นอกจากนี้ ยังพัฒนารูปแบบให้มีความสวยงาม และมีเทคโนโลยีต่อต้านการปลอมแปลงที่ทันสมัยมากขึ้น เพื่อให้ประชาชน ภาคธุรกิจ สถาบันการเงิน รวมถึงผู้บกพร่องทางสายตา สามารถตรวจสอบได้โดยง่าย ทั้งด้วยตนเองและด้วยเครื่องจักรนับคัดธนบัตร
ธนบัตรชนิดราคา 100 บาท แบบใหม่ (แบบ 16) มีขนาดและสีเช่นเดียวกับแบบที่ใช้ในปัจจุบัน (แบบ 15) คือ ความกว้าง 72 มิลลิเมตร และความยาว 150มิลลิเมตรและสีโดยรวมเป็นสีแดงซึ่งมีลักษณะต่อต้านการปลอมแปลงที่สำคัญ ประกอบด้วย
1. ลายน้ำ ลายน้ำพระบรมฉายาสาทิสลักษณ์ พระบาทสมเด็จพระเจ้าอยู่หัวรัชกาลปัจจุบัน และตัวเลข “๑๐๐” มีความโปร่งแสงเป็นพิเศษ มองเห็นได้ชัดเจนทั้งสองด้านเมื่อยกส่องกับแสงสว่าง
2. ตัวเลขแฝงลายประดิษฐ์สีทองแดง ภายในมีตัวเลข “100” ซ่อนไว้ ซึ่งมองเห็นได้เมื่อเอียงธนบัตรเข้าหาแสงสว่าง โดยมองผ่านจากมุมล่างซ้ายเข้าหากึ่งกลางธนบัตร
3. หมึกพิมพ์พิเศษสีเหลือบเขียว เมื่อพลิกเปลี่ยนมุมมอง จะเห็นแถวตัวเลข “100” สลับกับลายประดิษฐ์ในแนวตั้ง เป็นสีเหลือบเขียว
4. แถบฟอยล์ 3มิติผนึกไว้ตามแนวตั้ง ภายในมีตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6รอบ 5ธันวาคม 2542 ภายในตราสัญลักษณ์ฯ มีตัวเลข “100” เมื่อพลิกเอียงธนบัตรจะเปลี่ยนเป็นตัวเลข “๑๐๐” และเปลี่ยนสีสะท้อนแสงวาววับ
5. แถบสีม่วงแดง ฝังในเนื้อกระดาษตามแนวตั้ง โดยมีบางส่วนของแถบสีม่วงแดงปรากฏให้เห็นเป็นระยะที่ด้านหลัง และจะเปลี่ยนเป็นสีเขียวเมื่อเปลี่ยนมุมมอง ภายในปรากฏ “100 บาท 100 BAHT” ขนาดเล็กสามารถอ่านได้ทั้งสองด้านเมื่อยกธนบัตรขึ้นส่องกับแสงสว่าง
6. สัญลักษณ์สำหรับผู้บกพร่องทางสายตา เส้นนูนแนวนอนสีแดงเข้มเรียงลดหลั่นกันลงมา นำสู่สัญลักษณ์แจ้งชนิดราคา รูปดอกไม้สีแดงเข้ม 3ดอก แทนอักษร “H” ที่ย่อจาก Hundred ธนบัตรชนิดราคา 100 บาท แบบใหม่นี้ สามารถแลกได้ที่สาขาธนาคารพาณิชย์ทุกแห่ง ทั่วประเทศ และธนบัตรแบบที่ใช้ในปัจจุบันรวมทั้งแบบที่ใช้ก่อนหน้านี้ ยังคงชำระหนี้ได้ตามกฎหมาย
MThai News
