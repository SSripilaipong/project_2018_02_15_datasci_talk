ธ.ก.ส.  ลุย เปิดสาขาที่ 46 ใจกลางย่านธุรกิจ หวังระดมเงินฝาก คนกรุงช่วยเหลือชนบท เพื่อพัฒนาภาคการเกษตร
นายสมศักดิ์ กังธีระวัฒน์ รองผู้จัดการ ธ.ก.ส.  เปิดเผยว่า ธ.ก.ส. ได้เปิดให้บริการ สาขา ซีพี ทาวเวอร์ (สีลม) เป็นสาขาลำดับที่ 46 เมื่อวันที่ 9 กุมภาพันธ์ 2558 ที่ผ่านมา
ซึ่ง ธ.ก.ส. มีนโยบายที่จะขยายสาขาให้ครอบคลุมทั้ง 50 เขตของกรุงเทพมหานคร เพื่อจะนำไปสู่การขยายการให้บริการไปยังกลุ่มลูกค้าที่เข้ามาทำงานในกรุงเทพฯ และปริมณฑลได้อย่างครอบคลุม

และเป็นการขยายฐานเงินฝากจากในเมือง หรือ กรุงเทพฯ เพื่อระดมทุนไปพัฒนาภาคชนบท รวมทั้งเป็นการให้บริการรองรับการเติบโตของธนาคารในอนาคต ธนาคารจำเป็นต้องมีรูปแบบของสาขาในเขตกรุงเทพฯ ที่เหมาะสม
โดยมี บริการทางการเงินที่ครบวงจร ทั้งผลิตภัณฑ์ด้านสินเชื่อ เงินฝาก และบริการอื่นๆ โดยผลิตภัณฑ์ด้านสินเชื่อที่ให้บริการในปัจจุบัน เช่น สินเชื่ออุ่นใจคนไกลบ้าน สินเชื่อ 108 อาชีพ เป็นต้น
ส่วนผลิตภัณฑ์ด้านเงินฝาก ธ.ก.ส. มีผลิตภัณฑ์ที่หลากหลายสามารถตอบสนองความต้องการได้ทุกช่วงวัย เช่น เงินออมลูกรัก เงินออมโครงการโรงเรียนธนาคาร เงินฝาก 24 เดือนปลอดภาษี
เงินฝากออมทรัพย์ทวีโชค และเงินฝากสำหรับผู้เกษียณ เป็นต้น สำหรับบริการอื่นๆ เช่นบริการโอนเงิน บริการรับชำระค่าสินค้าและบริการ บริการแลกเปลี่ยนเงินตราระหว่างประเทศ
อย่างไรก็ตาม การขยายสาขาในเขตกรุงเทพมหานคร ของ ธ.ก.ส. เป็นการทำหน้าที่เพื่อเป็นตัวกลางในการนำเงินทุนจากชุมชนเมืองไปสู่ภาคชนบท เพื่อพัฒนาภาคการเกษตรให้มีความเข้มแข็ง มั่นคง และยั่งยืน

MThai News
