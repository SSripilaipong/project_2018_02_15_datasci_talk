ไอซีที  เผย  ครม. ไฟเขียว ตั้งบอร์ด “ เตรียมการดิจิทัลเพื่อ ศก.และสังคม ” เดินหน้าเเผน ‘ดิจิทัลอีโคโนมี่’
นายพรชัย รุจิประภา รัฐมนตรีว่าการกระทรวงเทคโนโลยีสารสนเทศและการสื่อสาร หรือ ไอซีที  เปิดเผยว่า  คณะรัฐมนตรีได้มีมติเห็นชอบร่างระเบียบสำนักนายกรัฐมนตรีว่าด้วยคณะกรรมการเตรียมการดิจิทัลเพื่อเศรษฐกิจและสังคม แล้ว
สำหรับอำนาจหน้าที่ของคณะกรรมการฯ ชุดนี้ คือ การจัดทำนโยบายและแผนระดับชาติว่าด้วย การพัฒนาดิจิทัลเพื่อเศรษฐกิจและสังคมตามแนวทางที่ระเบียบ กำหนด การให้ข้อเสนอ ต่อคณะรัฐมนตรีเกี่ยวกับ นโยบายและแผนระดับชาติ

การติดตาม ตรวจสอบ และประเมินผลการดำเนินการของหน่วยงานของรัฐ รวมทั้งประสานความร่วมมือกับคณะกรรมการระดับชาติต่างๆ ที่ตั้งขึ้นตามกฎหมายอื่น การให้ข้อเสนอแนะต่อคณะรัฐมนตรีในการปรับปรุงกฎหมายที่เกี่ยวข้องกับการพัฒนาดิจิทัล
เพื่อเศรษฐกิจและสังคม การเสนอแนะต่อคณะรัฐมนตรี ในการบูรณาการการกำหนดนโยบาย พิจารณาอนุมัติโครงการที่เป็นการร่วมลงทุนระหว่างหน่วยงานของรัฐและเอกชน ในกิจการของรัฐที่เกี่ยวข้องกับการพัฒนาดิจิทัลเพื่อเศรษฐกิจและสังคม
รวมทั้งมีอำนาจในการแต่งตั้งคณะอนุกรรมการ หรือคณะทำงานเพื่อช่วยในการปฏิบัติงานของคณะกรรมการฯ โดยมีสำนักงานปลัดกระทรวงไอซีทีทำหน้าที่สำนักงานเลขานุการของคณะกรรมการฯ
การจัดทำนโยบายและแผนระดับชาติว่าด้วยการ พัฒนาดิจิทัลเพื่อเศรษฐกิจและสังคม จะต้องครอบคลุมถึงแนวทางการดำเนินงานของคณะกรรมการฯ ที่จะใช้เทคโนโลยีดิจิทัลให้เกิดประโยชน์สูงสุดอันจะก่อให้เกิดการประหยัดทรัพยากรของชาติ
การกำหนดแนวทางการพัฒนาโครงสร้างพื้นฐานทางกายภาพของประเทศที่ครอบคลุมถึงโครงข่ายการติดต่อสื่อสารทุกประเภทที่ก่อให้เกิดประโยชน์สูงสุดต่อการพัฒนาเศรษฐกิจและสังคม ตลอดจนประโยชน์ของประชาชนและสาธารณะเป็นสำคัญ
“ เมื่อระเบียบฯ ฉบับนี้ ได้มีการประกาศในราชกิจจานุเบกษาแล้ว กระทรวงไอซีทีจะใช้เป็นกลไกในการขับเคลื่อนการพัฒนาเศรษฐกิจดิจิทัล หรือ Digital Economy ไปจนกว่าร่างพระราชบัญญัติคณะกรรมการดิจิทัลเพื่อเศรษฐกิจและสังคมแห่งชาติ พ.ศ. …. จะมีผลใช้บังคับ ”   นายพรชัยฯ กล่าว   
 MThai News
