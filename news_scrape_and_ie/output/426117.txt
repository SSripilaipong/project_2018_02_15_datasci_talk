ก.ล.ต. เตรียมยกร่างประกาศให้ บจ.ต่างชาติ เข้าเทรด ตลาดหุ้นไทย ได้ พร้อมกับรองรับการซื้อขายหลักทรัพย์ต่างประเทศได้อย่างไร้พรมแดน
นายประกิด บุณยัษฐิติ ผู้ช่วยเลขาธิการ ก.ล.ต.  เปิดเผยว่า ก.ล.ต.อยู่ระหว่างการยกร่างประกาศให้บริษัทจดทะเบียนต่างประเทศสามารถเสนอขาย และนำ  หุ้นต่างประเทศ  เข้าจดทะเบียนในตลาดหลักทรัพย์ หรือ primary listing ได้
รวมถึงร่างประกาศรองรับ การออกและเสนอขายตราสารแสดงสิทธิการฝากหลักทรัพย์ต่างประเทศ  Depositary Receipt หรือ DR ซึ่งจะเป็นไปตามแผนกลยุทธ์ที่ ก.ล.ต. ต้องการเพิ่มทางเลือกในการซื้อขาย หุ้นต่างประเทศ และบริการใหม่ ๆ แก่ผู้ลงทุน

โดยหลักเกณฑ์ที่จะประกาศยังคงเน้นให้ผู้ลงทุนได้รับข้อมูล และความคุ้มครองในระดับที่เหมาะสม โดยบริษัทต่างประเทศที่ต้องการระดมทุนในประเทศไทยจะต้องปฏิบัติตามหลักเกณฑ์การอนุญาต และหลักเกณฑ์อื่นที่เกี่ยวข้องเช่นเดียวกับบริษัทไทย
รวมทั้งเกณฑ์ที่แสดงได้ว่ากฎหมายพื้นฐานที่ใช้บังคับกับบริษัทมีความสอดคล้องกับกฎหมายของไทยในเรื่องสำคัญเกี่ยวกับการรักษาสิทธิผู้ถือหุ้น ในส่วนของ DR จะต้องมีหลักทรัพย์อ้างอิงเป็นหุ้นของบริษัทหรือหน่วยลงทุนของ อีทีเอฟ ต่างประเทศ
ที่จดทะเบียนในตลาดหลักทรัพย์ชั้นนำของโลก ทั้งนี้ ผู้ลงทุนที่สนใจลงทุนในหลักทรัพย์ต่างประเทศ ควรศึกษาข้อมูลอย่างละเอียดด้านกฎหมายและสิทธิบางประการที่อาจมีความแตกต่าง ความเสี่ยงของต่างประเทศและความเสี่ยงจากความผันผวนของ อัตราแลกเปลี่ยน

ติดตามข่าวสาร ‘ตลาดหุ้น’ คลิ๊กเลย>>>>>>>

MThai News
