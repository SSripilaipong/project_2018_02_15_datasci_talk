แท็กซี่ ตจว. ขึ้น! 2 กม.แรกจาก 50 เป็น 100 บาทและกิโลเมตรต่อ ๆ ไป ไม่เกินกิโลเมตรละ 12 บาท เป็น 20 บาท
รายงานข่าวจาก  กระทรวงคมนาคม  เปิดเผยว่า ที่ประชุม  คณะรัฐมนตรี หรือ ครม. ได้เห็นชอบร่างกฎกระทรวงกำหนดให้   รถยนต์รับจ้างประเภทรถยนต์รับจ้างบรรทุกคนโดยสารไม่เกิน 7 คน หรือ  แท็กซี่มิเตอร์  ที่จดทะเบียนในจังหวัดอื่น
นอกจากกรุงเทพฯ ขึ้นค่าโดยสารให้สอดคล้องกับสภาพเศรษฐกิจและสังคมที่เปลี่ยนไป โดย  ในช่วงระยะทาง 2 กิโลเมตรแรก เก็บค่าโดยสารเพิ่มขึ้นจาก 50 บาท เป็น 100 บาท และกิโลเมตรต่อ ๆ ไป

ปรับเพิ่มจากไม่เกินกิโลเมตรละ 12 บาท เป็น 20 บาท ส่วนกรณีที่ไม่สามารถเคลื่อนที่หรือเดินรถต่อไปได้ ก็ให้ปรับเพิ่มจากอัตรานาทีละไม่เกิน 3 บาท เป็น 5 บาท
ขณะเดียวกัน กำหนดรายละเอียดอื่นๆ เพิ่มเติมโดย ให้รถแท็กซี่ต้องไม่ติดตั้ง ระบบป้องกันการเปิดประตูภายในรถ และกระจกกันลมทุกด้านต้องเป็นกระจกที่โปร่งใสมองเห็นได้ภายในรถ
และภายนอกรถได้ชัดเจน และห้ามไม่ให้นำวัสดุอื่นใดมาติดหรือบังส่วนหนึ่งส่วนใดของกระจก ยกเว้นเป็นการติดเครื่องหมาย หรือเอกสารตามที่กฎหมายกำหนด หรือการติดวัสดุสำหรับบังหรือกรองแสงแดดที่กระจกกันลมด้านหน้าตามที่กรมการ ขนส่งทางบกประกาศกำหนด

MThai News
