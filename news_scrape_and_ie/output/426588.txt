พาณิชย์  หั่นเป้าเงินเฟ้อ ต่ำสุดในรอบ 5 ปี เหลือ 0.6-1.3% ระบุติดตามปัญหา  เงินฝืด  อย่างใกล้ชิด เเม้ยังไม่พบปัญหา
นาย สมเกียรติ ตรีรัตนพันธ์ ผู้ตรวจราชการ กระทรวงพาณิชย์  เปิดเผยว่า ได้ปรับประมาณการเงินเฟ้อในปี 58 มาอยู่ที่ระดับ 0.6-1.3% ถือว่าเป็นอัตราต่ำสุดในรอบ 5 ปี จากเดิมคาดจะอยู่ที่ระดับ 1.8 – 2.5%
โดยอยู่ภายใต้กรอบสมมติฐานอัตราการขยายตัวทางเศรษฐกิจ หรือ จีดีพี ที่เติบโตราว 3-4% และอัตราน้ำมันดิบดูไบเฉลี่ยทั้งปีอยู่ที่ 50-60 เหรียญต่อบาร์เรล เป็นผลจากการปรับราคาค่าไฟฟ้าผันแปร รวมไปถึงการดูแลค่าครองชีพ


ขณะเดียวกันกระทรวงฯ ยังคาดการณ์อัตราแลกเปลี่ยนภายใต้สมมติฐานที่ 32-34 บาทต่อดอลลาร์  โดย มองว่าหลังจากนี้อัตราเงินเฟ้อน่าจะค่อย ๆทยอยปรับเพิ่มสูงขึ้น จากราคาน้ำมันที่เริ่มปรับตัวสูงขึ้น
ประกอบกับโดยทั่วไปเมื่อใกล้ช่วงไตรมาสสุดท้ายของปี ราคาน้ำมันจะปรับขึ้นแรงจากความต้องการใช้น้ำมันของตะวันตกที่ต้องการปริมาณน้ำมันมากในช่วงฤดูหนาว
สำหรับอัตราเงินเฟ้อที่มีการปรับลดลงมาก ส่วนใหญ่มีสาเหตุมาจากราคาน้ำมันที่ปรับลดลงเป็นหลัก นอกจากนี้ ผู้ตรวจราชการ กระทรวงพาณิชย์ ยอมรับว่าในปีนี้ไทยมีความเสี่ยงที่จะต้องเผชิญปัญหาเงินเฟ้อชะลอตัว แต่ยังไม่เกิดภาวะเงินฝืด
เนื่องจากขณะนี้ราคาน้ำมันเริ่มทรงตัวและมีแนวโน้มที่จะปรับเพิ่มสูงขึ้น โดยกระทรวงฯ จะติดตามสถานการณ์อย่างใกล้ชิดว่าจะเกิดภาวะเงินฝืดในอนาคตหรือไม่ เนื่องจากในปัจจุบันประชาชนยังคงมีความระมัดระวังในการใช้จ่าย

MThai News
