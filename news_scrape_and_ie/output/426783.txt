โบรกฯ คาด หุ้นไทยเช้านี้  แกว่งตัวรอปัจจัยใหม่ หลังเงินเฟ้อติดลบ กดดัน ระบุมีลุ้น กนง. 11 มี.ค.นี้ ลดดอกเบี้ย แนะขึ้นขายลง-แรงซื้อ
บล.เคเคเทรด  คาด   หุ้นไทยเช้านี้    จะแกว่งตัวออกด้านข้างเพื่อรอปัจจัยบวกใหม่  แรงขายนักลงทุนต่างชาติและสถาบันที่ลดเหลือเพียง 91 ล้านบาท ช่วยผ่อนคลายแรงกดดันด้านจิตวิทยา ขณะที่การประกาศตัวเลขเงินเฟ้อ เดือน ก.พ.ติดลบเป็นเดือนที่สอง
ติดต่อกันที่ -0.52% ห่างจากเป้าหมายกรอบล่างของ  ธนาคารแห่งประเทศไทย หรือ ธปท .ที่ +1% และทำให้อัตราดอกเบี้ยแท้จริงเป็นบวกมากขึ้น จะดึงดูดเงินไหลเข้าในตลาดพันธบัตรมากกว่าตลาดหุ้น

สะท้อนมายังอัตราดอกเบี้ยพันธบัตรรัฐบาลไทยปรับลงมาทดสอบระดับ 2.7% ใกล้ระดับต่ำสุดในรอบ 6 ปีและเงินบาทที่ยังคงมีทิศทางแข็งค่าเทียบสกุลดอลลาร์สหรัฐ
แต่จะสร้างความคาดหวังต่อโอกาสปรับลดดอกเบี้ย ในการประชุม  คณะกรรมการนโยบายการเงิน หรือ กนง.  วันที่ 11 มี.ค. กลับมาอีกครั้ง ซึ่งเราคาดว่าจะเป็นจุดเปลี่ยนแนวโน้มของ SET ในวันดังกล่าว
อย่างไรก็ตามภาวะตลาดวันนี้จะคงถูกกดดันจากปรับพอร์ตของนักลงทุนระยะกลางหลังสิ้นสุดการประกาศงบปี 57 ขณะที่หุ้นในกลุ่มพลังงานจะถ่วงการรีบาวน์ของ SET
หลังราคาน้ำมันดิบ Brent ปรับลงมาที่ US$59 ต่อบาร์เรลต่ำกว่าระดับจิตวิทยาที่ US$60 อีกครั้ง ทางเทคนิค SET อยู่ในช่วงของการสร้างฐานในกรอบ 1570 – 1600 จุด เบรกขึ้น/ลงจากจุดใดจุดหนึ่งจะเป็นสัญญาณการเปลี่ยนทิศทาง
และหากปิดเหนือ 1600 จุดพร้อมมูลค่าซื้อขาย 5 หมื่นล้านขึ้นไปจะเป็นสัญญาณขาขึ้นรอบใหม่
กลยุทธ์การลงทุน   ระยะ 1-2 วัน ชะลอการลงทุน หรือขึ้นขายลง-แรงซื้อ หาก SET ปิดเหนือ 1600 จุดได้เน้นถือครองหุ้นไปรอขายแถว 1620-1650 จุด มองกรอบเคลื่อนไหว 1,575–1590 จุด
Top Daily Pick:
CKP   (คาดผลประกอบการปี 58 จะเติบโตกว่า 25% จากกำลังการผลิตเพิ่มและต้นทุนการเงินลดลง และมี Upside จากการปรับมูลค่าเหมาะสมสะท้อนโครงการไซยะบุรีและน้ำบากที่รอความชัดเจน)
MINT  (คาดผลประกอบการปี 58 กลับมาโตก้าวกระโดดกว่า 30% จากการฟื้นตัวของทั้งธุรกิจโรงแรมและเครือข่ายร้านอาหารในประเทศ)
