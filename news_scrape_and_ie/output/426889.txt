คมนาคม  ส่ง แอปพลิเคชั่น ร้องเรียนเเท็กซี่ เผย ผลตอบรับดีเกินคาด ระบุ 10  วัน มีผู้ลงทะเบียนเเล้วกว่า 7,066 ราย
นายอาคม เติมพิทยาไพสิฐ รัฐมนตรีช่วยว่าการกระทรวงคมนาคม เปิดเผยว่า  ขณะนี้มียอดผู้ใช้ แอปพลิเคชั่น  “DLT Check in”  ของกรมการขนส่งทางบก หรือ ขบ. ซึ่งได้เปิดตัวไปเมื่อ วันที่ 20 ก.พ. ที่ลงทะเบียนเป็นสมาชิกเเล้ว 7,066 ราย เป็นชาวต่างประเทศกว่า 20%
โดยมีการเช็กอิน เพื่อร่วมประเมินความพึงพอใจการใช้บริการจากทั่วกรุงเทพฯ และปริมณฑล จำนวน 1,245 ราย เฉลี่ยประมาณ 103 รายต่อวัน
พบว่า มีผู้แสดงความเห็นจำนวน 262 ราย ซึ่งเป็นการร้องเรียนกรณีความผิดร้ายแรงต้องดำเนินการเร่งด่วน ฐานขู่กรรโชกและไม่ใช้มาตรค่าโดยสาร 4 ราย
ซึ่งกรมการขนส่งทางบกได้ดำเนินการลงโทษปรับผู้กระทำความผิดแล้ว นอกนั้นเป็นความผิดเกี่ยวกับพฤติกรรมผู้ขับขี่ และสภาพตัวรถ โดยส่วนการร้องเรียนกรณีพฤติกรรมผู้ขับขี่ได้แจ้งให้มารายงานตัวแล้ว

ส่วนข้อร้องเรียนเกี่ยวกับสภาพรถได้ส่งเรื่องส่วนตรวจสภาพรถ สำนักงานขนส่งกรุงเทพมหานครพื้นที่ 5 ติดตามดำเนินการแก้ไขต่อไป
ทั้งนี้ ได้มีการประเมินความเห็นจาก 6 คำถามหลักแต่ละด้าน ตั้งแต่พอใจมากที่สุด พอใจมาก ปานกลาง และต่ำเกณฑ์ ซึ่งผลการประเมินพบว่ามีความพึงพอใจในการใช้บริการรถแท็กซี่ในภาพรวมอยู่ในเกณฑ์มากถึงมากที่สุด 70%
มีความพึงพอใจความสะอาดมากที่สุด 42% ส่วนต่ำเกณฑ์มี 13%, สภาพรถโดยรวม พอใจมากที่สุด 36% ต่ำเกณฑ์มี 13%, ความคุ้นเคยในเส้นทางของผู้ขับขี่ พอใจมากที่สุด 50% ต่ำเกณฑ์มี 14%,
ความสุภาพของผู้ขับรถแท็กซี่ พอใจ 79% เป็นต้น ซึ่งแท็กซี่ที่ได้รับการประเมินต่ำกว่าเกณฑ์ให้เร่งปรับปรุงคุณภาพการให้บริการโดยเร็ว หากพบการเพิกเฉยหรือไม่ให้ความร่วมมือ
กรมการขนส่งทางบกจะมีมาตรการในการลงโทษผู้ขับรถแท็กซี่และผู้ประกอบการอย่างจริงจัง เพื่อให้การยกระดับมาตรฐานคุณภาพการให้บริการด้วยรถแท็กซี่สัมฤทธิผลอย่างเป็นรูปธรรมโดยเร็ว
“ในภาพรวมน่าพอใจ เพราะจำนวนแท็กซี่จดทะเบียน 1 แสนคัน โดยวิ่งบริการกว่า 8 หมื่นคันนั้น ไม่ได้บริการห่วยทั้งหมด จากผลสำรวจพบว่า กว่า 70% ผ่านเกณฑ์ความพึงพอใจ ที่เหลืออีกกว่า 10% หรือคิดเป็นประมาณ 10,000 กว่าคันยังมีปัญหา ซึ่งความเห็นจากผู้ใช้บริการจะช่วยสนับสนุนให้มีการปรับปรุงแท็กซี่ที่ยังบริการไม่ดี” นายอาคมกล่าว

MThai News
