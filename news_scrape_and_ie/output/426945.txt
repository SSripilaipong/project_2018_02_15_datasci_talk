กสทช. จับมือ อบต.  เร่งกระตุ้นประชาชน  ลงทะเบียนซิม  ในต่างจังหวัด หลังพบตัวเลขการลงทะเบียนน้อยมาก พร้อมยกเลิกให้ ธนาคารกรุงไทย เป็นตัวแทนจดทะเบียน
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือกสทช.  เปิดเผยว่า กสทช.ได้ร่วมมือกับองค์การบริหารส่วนตำบล หรือ อบต. และ องค์กรปกครองส่วนท้องถิ่น  เร่งให้ประชาชนลงทะเบียนซิมการ์ดผ่านทุกช่องทาง
หลังพบยอดลงทะเบียนซิมการ์ดต่างจังหวัดยังไม่เดินเพิ่มขึ้น พร้อมกับยกเลิกให้ธนาคารกรุงไทยเป็นตัวแทนในการลงทะเบียนซิม เพราะคิดค่าบริการเบอร์ละ 20 บาท สูงขึ้นกว่าเท่าตัว

ทั้งนี้ยืนยันว่า หลังจากที่คณะรัฐมนตรี มีมติเห็นชอบให้การลงทะเบียนซิมระบบเติมเงิน และการลงทะเบียนการใช้บริการอินเทอร์เน็ตแบบฟรีไว-ไฟเป็นวาระแห่งชาติ ทำให้ปัจจุบันผู้ใช้ลงทะเบียนผ่าน แอพพลิเคชั่น 2 แชะ มากขึ้น
ดังนั้น หากประชาชนผู้ใช้บริการโทรศัพท์เคลื่อนที่ระบบเติมเงินทุกคนที่ยังไม่ได้ลงทะเบียน ให้ลงทะเบียนให้เสร็จภายในวันที่ 31 ก.ค. 2558 ตามประกาศสำนักงาน กสทช. โดยนับตั้งแต่นี้สำนักงาน กสทช. จะขอความร่วมมือจากหน่วยงานราชการต่างๆ
อาทิ  กระทรวงแรงแรงงานและสวัสดิการสังคม   กระทรวงมหาดไทย   สำนักงานตำรวจแห่งชาติ  และ กรมประชาสัมพันธ์  เป็นต้น เพื่อดำเนินการเรื่องดังกล่าวให้สำเร็จ ทั้งนี้ กระทรวงแรงงานและสวัสดิการสังคมจะเร่งออกบัตรประจำตัวแรงงานต่างด้าว
กระทรวงมหาดไทย โดยกรมการปกครองส่วนท้องถิ่น สำนักงานตำรวจแห่งชาติ รวมถึงกรมประชาสัมพันธ์ จะเร่งประชาสัมพันธ์ ให้ประชาชนผู้ใช้บริการโทรศัพท์เคลื่อนที่ในระบบเติมเงินรีบมาลงทะเบียน
ทั้งนี้ปัจจุบันประเทศไทยมีใช้งานโทรศัพท์เคลื่อนที่ รวมทุกย่านความถี่ จำนวน 103 ล้านเลขหมาย แบ่งเป็นบริการโทรศัพท์เคลื่อนที่ 3จี บนย่านความถี่ 2.1 กิกะเฮิรตซ์ จำนวน 73.5 ล้านเลขหมาย และบริการโทรศัพท์เคลื่อนที่ในย่านความถี่อื่นๆ ลดลงเหลือเพียง 29.5 ล้านเลขหมาย

ติดตามข่าวสาร ‘กสทช.’ คลิ๊กเลย>>>>>>>

MThai News
