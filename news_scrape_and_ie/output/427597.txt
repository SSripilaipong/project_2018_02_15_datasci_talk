ททท.คาด สงกรานต์ 58  นทท. ทะลัก เงินสะพัด 1.6 หมื่นลบ. เมืองเหนือยังฮอตสุดๆ นายกสมาคมโรงแรมไทย เผย ยอดจองโรงแรมเต็มเกือบ 100%
นายอานุภาพ ธีรรัฐ รองผู้ว่าการด้านตลาดในประเทศ การท่องเที่ยวแห่งประเทศไทย หรือ ททท.  เปิดเผยว่า ได้มอบหมายให้สำนักงาน ททท.35 แห่งทั่วประเทศ
เก็บข้อมูลการเดินทางผ่านรถโดยสาร สายการบิน และอัตราการจองห้องพักล่วงหน้าในเทศกาลสงกรานต์ระหว่างวันที่ 11-15 เม.ย.นี้ เพื่อนำมาวิเคราะห์สถานการณ์ตลาดในประเทศในช่วงสงกรานต์ที่ชัดเจน

คาดว่า จะมีนักท่องเที่ยวมากกว่าปีก่อน แม้ว่าจะมีความกังวลเรื่องเศรษฐกิจในประเทศ แต่เนื่องจากจุดประสงค์หลักของนักเดินทางส่วนใหญ่ในช่วงนี้ คือการกลับไปเยี่ยมญาติหรือเพื่อนฝูง
ประกอบกับเป็นประเพณีของครอบครัวแบบไทย ที่อยู่ในสายเลือดมายาวนาน โดยเฉพาะภาคอีสานที่มีการเดินทางกลับภูมิลำเนากันเป็นจำนวนมาก
ส่วนภาคเหนือที่เป็นจุดหมายนิยมของนักท่องเที่ยวคนไทยด้วย จึงน่าจะเป็นอานิสงส์ผลักดันให้การท่องเที่ยวคึกคักตาม เมื่อประกอบด้วยเหตุผลด้านสิ่งแวดล้อมอื่นๆ ได้แก่ เหตุการณ์บ้านเมืองที่สงบเรียบร้อยมากขึ้น
อย่างไรก็ตาม มีประเด็นที่ต้องจับตามองคือ อัตราการขยายตัวอาจจะยังไม่สูงมากนัก อาจจะไม่เกิน 10% แต่เชื่อว่าในการใช้จ่ายจะไม่ได้ลดลงมาก
เพราะตามปกติพฤติกรรมคนไทยที่เดินทางกลับบ้านในช่วงสงกรานต์ ก็มักจะซื้อของฝากกลับไปให้กับครอบครัว เช่นเดียวกับนักท่องเที่ยวที่ไปเยือนที่อื่นๆ และยังนิยมซื้อของฝากกลับมาด้วยเช่นกัน
ส่วนทางด้าน  นายสุรพงษ์ เตชะหรูวิจิตร นายกสมาคมโรงแรมไทย หรือ ทีเอชเอ  เปิดเผยว่า ประเมินแนวโน้มของธุรกิจโรงแรมในช่วงสงกรานต์ปีนี้น่าจะดีขึ้นกว่าปีก่อน
โดยโรงแรมในภาคเหนืออาจจะมีอัตราเข้าพักสูงเกินกว่า 90% แต่ก็เป็นช่วงสั้นๆ เฉพาะเทศกาลสงกรานต์ 4-5 วันเท่านั้น แต่หากประเมินในภาพรวมของเดือน เม.ย.แล้ว ก็เชื่อว่าจะได้เทศกาลนี้กระตุ้นความคึกคักของการเดินทางพอสมควร
ด้าน ศูนย์วิจัยด้านการตลาดท่องเที่ยว หรือ ทีเอทีไอซี แห่งการท่องเที่ยวแห่งประเทศไทย (ททท.)  รายงานสถานการณ์ท่องเที่ยวประเทศไทย พบว่า สงกรานต์ในปีที่ผ่านมา ในช่วงก่อนเทศกาล เข้าพักเฉลี่ยทั้งประเทศราว 63% คิดเป็นรายได้ราว 1.6 หมื่นล้านบาท

MThai News
