จับพิรุธ “ โตโยต้าพริอุส ” จ่อคืน ภาษีนำเข้าหมื่นล้าน! หากไม่มีไลน์การผลิตในประเทศไทย ระบุต้องเรียกคืน ภาษี 80% จาก 30%
นายมงคลกิตติ์ สุขสินธารานนท์ กรรมการและเลขาธิการ สำนักงานคณะกรรมการภาคีเครือข่ายต่อต้านการทุจริตคอร์รัปชั่นของชาติ หรือ ภตช.  เปิดเผยว่า ตนและคณะกรรมการ ภตช.ได้เข้ายื่นหนังสือถึง
ต่อ  นายสมหมาย ภาษี รัฐมนตรีว่าการกระทรวงการคลัง เพื่อขอให้ตรวจสอบและเร่งรัดจัดเก็บภาษี กรณีนำเข้ารถยนต์โตโยต้า รุ่นพริอุส ให้เป็นไปตามระเบียบกฎหมาย
บริษัท โตโยต้า มอเตอร์ ประเทศไทย จำกัด  ได้นำชิ้นส่วนรถยนต์โตโยต้า รุ่น พริอุส เข้ามาตั้งแต่ปี 2553-2555 มากกว่า 245 ครั้ง จำนวนกว่า 2 หมื่นคัน และมีการจดทะเบียน 1 หมื่นคัน

โดยถูกเรียกเก็บภาษีย้อนหลังมูลค่า 1.1 หมื่นล้านบาท ซึ่งโตโยต้าได้ยื่นอุทธรณ์และชี้แจงข้อเท็จจริงแล้ว ตั้งแต่วันที่ 4 ธ.ค. 2556 และ 31 ก.ค. 57 โดยเรื่องดังกล่าวอยู่ระหว่างการพิจารณาของกรมศุลกากร
ทั้งนี้ การนำเข้าชิ้นส่วนของรถยนต์ รุ่นพริอุส ทางโตโยต้าได้ดำเนินการภายใต้ข้อตกลงกับส่วนเศรษฐกิจไทย-ญี่ปุ่น (เจเทปา) ซึ่งในกรณีนี้หากนำเข้าชิ้นส่วนสำเร็จรูป ที่สามารถนำชิ้นส่วนเข้ามาประกอบเป็นรถยนต์ได้ทั้งคันนั้น
หากขออนุญาตจากกรมศุลกากรก่อนนำเข้า จะต้องเสียภาษีในอัตราเพียง 30%  แต่โตโยต้านำเข้ารถยนต์โตโยต้า พริอุส โดยไม่ได้ขออนุญาต ทำให้ต้องถูกเรียกเก็บภาษีในอัตรา 80% ซึ่งคิดเป็นวงเงินกว่า 1.1 หมื่นล้านบาท
โดย นายจำเริญ โพธิ์ยอด ผู้อำนวยการสำนักตรวจสอบอากร กรมศุลกากร  ตำแหน่งขณะนั้น ยืนยันว่า  กรณีนำเข้าชิ้นส่วนรถยนต์โตโยต้า รุ่นพริอุส เข้าข่ายนำเข้าชิ้นส่วนสำเร็จรูป เพราะมีชิ้นส่วนสามารถประกอบเป็นรถยนต์ได้ทั้งคัน  ในชิปเมนท์เดียวกัน ขาดเพียง พรมปูพื้น ล้อแมกซ์ ยาง และอุปกรณ์บางส่วนเท่านั้น
หากการนำเข้ารถยนต์โตโยต้า รุ่นพริอุส เป็นชิ้นส่วน โตโยต้าจะต้องมีไลน์การผลิตรถยนต์รุ่นนี้ในประเทศไทย แต่จากข้อมูลจะพบว่า บริษัทโตโยต้าไม่ได้มีไลน์การผลิตดังกล่าวแต่อย่างใด
และจากการสอบถามโชว์รูมขายรถยนต์โตโยต้าแล้วกว่า 20 แห่ง แจ้งว่า หากมีการจองรุ่นนี้บางสีต้องรอนานไม่น้อยกว่า 3-4 เดือน ถึงจะได้รับรถ
ภาคีเครือข่ายต่อต้านการทุจริต ได้ขอให้รมว.คลัง เร่งรัดให้อธิบดีกรมศุลกากรเข้าไปตรวจสอบไลน์การผลิตของโตโยต้า พริอุสว่า เป็นการนำเข้าทั้งคันรถ หรือแยกชิ้นส่วนมาประกอบ
โดยขอเวลารมว.คลัง 15 วัน หากพบว่า เป็นการนำเข้าทั้งคันรถจะต้องเสียภาษีนำเข้ารวมกับภาษีอื่นๆเช่น ภาษีมหาดไทย และ ภาษีมูลค่าเพิ่ม รวมในอัตรา 187.75%
อย่างไรก็ตาม ตลอดระยะเวลา 5 ปีย้อนหลัง ภาครัฐฯสูญเสียรายได้ภาษีจาก การนำเข้ารถหรูหนีภาษีไปว่า 6 แสนล้านบาทและส่วนใหญ่พบผู้ประกอบการรถยนต์รายใหญ่
ใช้ข้อตกลงกับส่วนเศรษฐกิจไทย-ญี่ปุ่น (เจเทปา) สำแดงภาษีอัตราต่ำกว่าที่ความเป็นจริง ขณะที่ ปัจจุบันกรมศุลกากรเก็บภาษีส่วนนี้ได้เพียง 1 แสนล้านบาท

MThai News
