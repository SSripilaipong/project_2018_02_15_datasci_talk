กรมศุลฯ  เตือนช้อปปิ้งเพลิง ระวังโดนริบ และ อาจต้องเสียค่าปรับ
นายสมชัย สัจจพงษ์ อธิบดีกรมศุลกากร เปิดเผยว่า  ในช่วง เดือนเมษายน และพฤษภาคม มีวันหยุดต่อเนื่องหลายวัน คาดว่าคนไทยจำนวนมากจะเดินทางไปเทียวต่างประเทศ ในช่วงนี้
และซื้อของฝากของที่ระลึกหรือสินค้าแบรนด์เนมที่นิยมกลับมาด้วย โดยไม่ทราบถึงกฎระเบียบการนำของติดตัวเข้าประเทศ ที่ผ่านมาจึงมีการนำเข้ามาเกินทำให้ต้องชำระอากรสำหรับของที่มีมูลค่าเกินกว่ากฎหมายอนุญาต

ซึ่ง อาจต้องเสียค่าปรับ หรือถูกริบของบางรายการที่เป็นของต้องห้ามต้องจำกัด กรมศุลกากรจึงขอแจ้งให้นักท่องเที่ยวชาวไทยที่กำลังจะเดินทางไปต่างประเทศได้ทราบถึงข้อปฏิบัติด้านพิธีการทางศุลกากรดังกล่าวว่า
กรมศุลกากรได้จัดบริการช่องผ่านพิธีการศุลกากรแก่ผู้โดยสารขาเข้า ณ ท่าอากาศยานนานาชาติ ตามมาตรฐานสากล 2 ช่องทาง 1.ช่องตรวจเขียว สำหรับผู้โดยสารที่ไม่มีของต้องเสียภาษีอากร 2.ช่องตรวจแดง สำหรับผู้โดยสารที่มีของต้องเสียภาษีอากร
อย่างไรก็ตาม กรมศุลกากรจะเน้นการอำนวยความสะดวกแก่ผู้โดยสารที่เดินทางเข้าประเทศโดยมิได้ทำการตรวจสัมภาระของผู้โดยสารทุกคน แต่จะสุ่มตรวจด้วยเครื่องเอกซเรย์ ตามหลักมาตรฐานสากล ถ้าหากเจ้าหน้าที่ศุลกากรตรวจพบ จะถือเป็นความผิด
โดยการปรับ 4 เท่าของมูลค่าของบวกค่าภาษีและอากร หรือจำคุกไม่เกิน 10 ปี หรือทั้งจำทั้งปรับ และของที่หลีกเลี่ยงการชำระอากรจะถูกริบเป็นของแผ่นดินตามกฎหมายศุลกากรทันที

MThai News
