หมดเเรง!  โบรกฯคาดหุ้นไทยวันนี้ ลงต่อ แนะ ระยะ 1-2 วัน ชะลอการลงทุน หรือเน้นขึ้นขาย-ลงแรงซื้อ
บล.เคเคเทรด  คาด SET วันนี้เป็นการปรับฐานของตลาดเมื่อวาน เป็นไปตามทิศทางของตลาดภูมิภาคที่ปรับลดลงราว (0.5-2%) จากความ วิตกว่าเฟดอาจปรับขึ้นดอกเบี้ยนโยบายเร็วกว่าคาด
หลังตัวเลขอัตราว่างงาน เดือน ก.พ. ของสหรัฐปรับลดลงสู่ระดับ 5.5% ต่ำสุดในรอบเกือบ 7 ปี ซึ่งเราเชื่อว่าตลาดย่อยข่าวดังกล่าวไปแล้วเมื่อวานนี้ ขณะที่มูลค่าซื้อขายลดเหลือเพียง 3.9 หมื่นล้านบาท ต่ำกว่าระดับปกติที่ 5 หมื่นล้านบาท

SET  จึงมีโอกาสรีบาวน์ระยะสั้น โดยเฉพาะหุ้นในกลุ่มธนาคาร และ อสังหาริมทรัพย์ อาจมีแรงเก็งกำไรจากความคาดหวังต่อผลการ ประชุม กนง.ในวันพรุ่งนี้ที่อาจมีการปรับลดดอกเบี้ยนโยบาย (เราคาดว่าจะมีการปรับลดในการประชุมเดือนเม.ย.)
อย่างไรก็ตามการรีบาวน์ของ SET จะอยู่ในกรอบจำกัดและมีโอกาสจบรอบทุกเมื่อ เนื่องจากยังมีปัจจัยกดดันจิตวิทยาการลงทุนจาก
(1) ราคาน้ำมันดิบ Brent ที่ยังคงเคลื่อนไหวต่ำกว่าระดับ US$60 ต่อบาร์เรลหลัง OPEC ยังคงยืนยันไม่ลดกำลังการผลิตในช่วงนี้ และจะกดดันการรีบาวน์ของหุ้นกลุ่มพลังงาน
(2) นักลงทุนสถาบันที่กลับมาขายสุทธิกว่า 1.9 พันล้านบาท
(3) BAY ที่ปรับขึ้น 8% เมื่อวานมีผลต่อ SET Index ถึง 3 จุด มีโอกาสเคลื่อนไหวผันผวน เนื่องจากซื้อขายที่ 2.9xP/BV ค่อนข้างแพงเทียบกลุ่ม และจะถูกนำออกจากการคำนวณดัชนี FTSE วันที่ 20 มี.ค.นี้
(4) การขึ้น XD ของหุ้นราว 24 ตัวรวมถึงการทบทวนประมาณการกำไรปี 58 ของนักวิเคราะห์หลังการประกาศงบปี 57 เสร็จสิ้น ทางเทคนิค SET อยู่ระหว่างการปรับฐานโดยมีแนวรับถัดไปบริเวณ 1540 จุดเว้นแต่จะกลับมาปิดเหนือ 1560 จุดอีกครั้งจะเป็นสัญญาณที่ดี 
 กลยุทธ์การลงทุน ระยะ 1-2 วัน ชะลอการลงทุน หรือเน้นขึ้นขาย-ลงแรงซื้อ หาก SET ปิดต่ำกว่า 1560 จุด กลับมาถือครองเงินสด – แนวโน้มวันนี้เป็นกลาง มองกรอบเคลื่อนไหว 1,550 – 1570 จุด

MThai News
