ในที่สุดก็ ยอมขาย!  บี เตชะอุบล  บรรลุข้อตกลงซื้อหุ้นจากประธาน  เอซี มิลาน  30% มูลค่าเกือบ 9,000 ลบ. คาดปิดดีลสำเร็จช่วงพ.ค.นี้
ผู้สื่อข่าวรายงานว่า  จากที่ก่อนหน้านี้มีรายงานจากสื่อมวลชนในอิตาลีว่า  บี เตชะอุบล นักธุรกิจหนุ่มชาวไทย  ได้แสดงความสนใจในการลงทุนกับ  สโมสรฟุตบอลยักษ์ใหญ่ของยุโรป อย่าง เอซี มิลาน

พร้อมเสนอเงินจำนวนถึง 1,000 ล้านยูโร (35,000 ล้านบาท) เพื่อเป็นเทกโอเวอร์ทีม ก่อนจะออกมาปฏิเสธว่าไม่เป็นความจริง เพียงแต่ต้องการซื้อหุ้นบางส่วน เพื่อร่วมทุนกับทีมยักษ์ใหญ่แห่งนี้เท่านั้น
อย่างไรก็ดี แหล่งข่าวเผยว่า กัชเซตตา เดลโล สปอร์ต สื่อกีฬายักษ์ใหญ่ของอิตาลี ได้ออกมาเปิดเผยข้อมูลว่า ซิลวิโอ แบร์ลุสโคนี ประธานทีม เอซี มิลาน อดีตนายกรัฐมนตรีของอิตาลี
ตกลงใจขายหุ้น 30% มูลค่า 250 ล้านยูโร (8,750 ล้านบาท)ให้กับ บี เตชะอุบล นักธุรกิจหนุ่มชาวไทยแล้ว ทั้งนี้มีการคาดหมายว่าการซื้อขายหุ้นในครั้งนี้ใช้เวลาไปจนถึงปลายเดือนพฤษภาคมปีนี้
อีกทั้งรายงานดังกล่าวระบุด้วยว่าหากประธานสโมสร “ปิศาจแดง-ดำ” เปลี่ยนใจยกเลิกสัญญาดังกล่าว อาจมีผลให้ต้องเสียค่าปรับจำนวน 10 เปอร์เซ็นต์ของการซื้อขาย หรือ 25 ล้านยูโร (875 ล้านบาท) ให้กับนักธุรกิจชาวไทย

MThai News
