ราคาทองคำ ตลาดโลกพุ่งสูงสุดในรอบ 3 เดือน  หลังนลท.วิตก ยูโรอาจไม่รับข้อเสนอแผนปฎิรูปกรีซ ตามเงื่อนไขแลกเปลี่ยนกับเงินช่วยเหลือ
สำนักข่าว บลูมเบิร์ก  เปิดเผยว่า ราคาทองคำ ในตลาดฟิวเจอร์พุ่งสูงขึ้นจากระดับต่ำที่สุดในรอบ 3 เดือน อันเป็นผลมาจากความวิตกกังวลของนักลงทุนในตลาดว่าบรรดารัฐมนตรีคลังของชาติสมาชิกผู้ใช้เงินสกุลยูโร(ยูโรโซน)
อาจปฎิเสธไม่ยอมรับข้อเสนอแผนปฎิรูปของกรีซ ตามเงื่อนไขแลกเปลี่ยนกับเงินช่วยเหลือ จนพากันวิ่งเข้าหาทองคำในฐานะสินทรัพย์ปลอดภัย รายงานระบุว่า ราคาทองคำในตลาดฟิวเจอร์ งวดส่งมอบเดือนเม.ย. ของตลาดโคเม็กซ์ ในนิวยอร์ก
ปรับตัวเพิ่มขึ้น 0.2% มาอยู่ที่ 1,166.50 เหรียญสหรัฐ/ออนซ์ ขณะที่ก่อนหน้านี้เมื่อสัปดาห์ที่ผ่านมา ราคาทองคำเพิ่งจะปรับตัวแตะระดับต่ำที่สุดนับตั้งแต่วันที่ 1 ธ.ค. ปีที่แล้วที่ 1,162.90 เหรียญสหรัฐ/ออนซ์
โดย นักลงทุนเริ่มเห็นสัญญาณทางลบของว่าข้อเสนอของแผนปฎิรูปกรีซอาจไม่ได้รับการยอมรับ หลัง เจอโรน ดิสเซมโบลม ประธานรัฐมนตรีคลังกลุ่มยูโรโซน แสดงความเห็นเมื่อวันอาทิตย์ที่ผ่านมาว่า
มาตรการปฎิรูปที่กรีซระบุมา เช่น การให้นักท่องเที่ยว ซึ่งเป็นมือสมัครเล่น มาช่วยในระบบจัดเกบภาษีรัฐ เป็นมาตรการที่เป็นไปได้ยาก
ขณะที่มาตรการที่นำเสนอทั้งหมดยังคงห่างไกลจากคำว่า “เสร็จสมบูรณ์” ส่งผลให้กรีซอาจไม่สามารถได้รับการจ่ายเงินช่วยเหลือได้ทันภายในสิ้นเดือนนี้
ไท่ หว่อง ผู้อำนวยการซื้อขายสินค้าโภคภัณฑ์ จากบีเอ็มโอ แคปิตอล มาร์เก็ต คอร์ป ระบุว่า แนวโน้มสถานการณ์ข้างต้นทำให้ความเชื่อมั่นในสกุลเงินยูโรลดต่ำลง และทำให้นักลงทุนตัดสินใจวิ่งเข้าหาสินทรัพย์ปลอดภัยอย่างทองคำเพื่อความปลอดภัย

MThai News
