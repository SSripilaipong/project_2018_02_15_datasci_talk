ไก่ทอด ‘ บอนชอน’  ตีปีกลุย! ตั้งเป้าโกยรายได้ปีนี้ 400 ล้านบาท โตเกือบเท่าตัว เดินหน้ากวาดยอดขาย ขยาย 7 สาขา ยึดผู้นำตลาด ไก่ทอดสไตล์เกาหลี
นางสาวธัญญา ศรีพัฒนาสกุล กรรมการผู้จัดการ บริษัท มาชิสโสะ จำกัด ผู้บริหาร ‘บอนชอน ชิคเก้น ชิคเก้น’ ร้านไก่ทอดสไตล์เกาหลี  เปิดเผยว่า ในปีนี้บริษัทฯตั้งเป้าโกยยอดขายที่ 400 ล้านบาท เติบโตเกือบเท่าตัวเมื่อเทียบกับปี 57 ที่มียอดขาย 250 ล้านบาท และขยายสาขาอีก 7 สาขา จากเดิม 10 สาขา

สำหรับแผนธุรกิจในปีนี้ จะคิดค้นเมนูใหม่ๆในสไตล์เกาหลีที่ผสมผสานรสชาติแบบไทยอย่างต่อเนื่อง เพื่อให้ถูกใจผู้บริโภคมากยิ่งขึ้น เพื่อรักษาความเป็นผู้นำตลาดไก่ทอดสไตล์เกาหลี และใช้กลยุทธ์การตลาด เพื่อครองความเป็นแบรนด์ไก่ทอดสไตล์เกาหลีอันดับหนึ่งในไทยตลอดไป
โดยมีการผสมผสานการทำตลาดแบบดิจิตอลมาร์เก็ตติ้ง เน้นการสื่อสารผ่านโซเชียลมีเดีย ให้ลูกค้าเข้าถึง และมีส่วนร่วมกับกิจกรรมของแบรนด์ได้ง่าย และสะดวกรวดเร็วยิ่งขึ้น เพิ่มคุณค่าให้กับแบรนด์ และสร้างความแตกต่างจากคู่แข่ง
ส่วนกิจกรรมใหญ่ในปีนี้ คือการแข่งขันกินไก่ที่ยิ่งใหญ่ที่สุดในประเทศไทย ‘ ท้ากินวิงส์ชิง 10 ล้านวอน ‘ เพื่อเฟ้นหาลูกค้าที่รับประทานไก่ทอดบอนชอนได้เร็ว และเยอะที่สุดในประเทศ โดยของรางวัลพิเศษสำหรับทีมผู้ชนะ
คือทริปชิมไก่ไกลถึงเกาหลีพร้อมพ็อคเก็ตมันนี่ พร้อมกับได้สิทธิ์รับประทานอาหารที่บอนชอน ชิคเก้นฟรีตลอดปี และบัตรฟาสต์พาส ที่ทีมผู้ชนะไม่ต้องรอคิวเข้าร้านอีกต่อไป
รวมมูลค่ากว่า 10,000,000 วอน ผู้ที่สนใจเข้าร่วมแข่งขันสมัครตั้งแต่วันนี้ ถึง 12 มีนาคม 2558 เพื่อไปแข่งรอบชิงชนะเลิศในวันที่ 17 มีนาคม 2558 ณ ลานเอเทรี่ยม 2 สยามเซ็นเตอร์

ติดตามข่าวสาร ‘การตลาด’ คลิ๊กเลย>>>>>>>

ภาพจาก  www.bonchonthailand.com
MThai News
