ไทย มาเลเซีย สิงคโปร์ MOU รวมเป็นหนึ่งเชื่อมตลาดทุนอาเซียนและ ส่งเสริมการระดมทุน ยกระดับตราสารทางการเงินในภูมิภาค
นายวรพล โสคติยานุรักษ์ เลขาธิการ ก.ล.ต.  เปิดเผยว่า “การลงนามใน MOU ครั้งนี้ นับเป็นอีกก้าวหนึ่งของความสำเร็จของกลุ่มหน่วยงานกำกับตลาดทุนอาเซียนในการส่งเสริมการระดมทุนและยกระดับตราสารทางการเงินในภูมิภาค
ให้เป็นที่ยอมรับของนักลงทุนทั่วโลก (ASEAN asset class) ซึ่งข้อตกลงนี้จะปูทางสู่การเชื่อมโยงตลาดทุนในอาเซียนและประชาคมเศรษฐกิจอาเซียน โดยไทย มาเลเซีย และสิงคโปร์
เป็นสามประเทศแรกในอาเซียนที่ลงนามใน MOU และคาดหมายว่าในอนาคตก็จะมีประเทศสมาชิก ACMF มาเข้าร่วมลงนามได้อีกเพิ่มเติม

ภายใต้กรอบความร่วมมือดังกล่าว ผู้ออกหลักทรัพย์จะต้องเปิดเผยข้อมูลการเสนอขายหลักทรัพย์ให้เป็นไปตามมาตรฐานกลางอาเซียนที่ได้ประกาศใช้ร่วมกัน (ASEAN disclosure standards)
ซึ่ง การลงนามในบันทึกความเข้าใจในครั้งนี้ มีวัตถุประสงค์เพื่ออำนวยความสะดวกในการออกและเสนอขายตราสารทุนและตราสารหนี้แบบไม่ซับซ้อนพร้อมกันในกลุ่มประเทศที่เป็นภาคี ซึ่งการดำเนินการดังกล่าวเป็นไปตามแผนปฏิบัติการเชื่อมโยง
ตลาดทุนอาเซียนของกลุ่มหน่วยงานกำกับตลาดทุนอาเซียน (ASEAN Capital Markets Forum’s Implementation Plan) ซึ่งได้รับความเห็นชอบจากที่ประชุมรัฐมนตรีว่าการกระทรวงการคลังอาเซียนเมื่อปี 2552
โดยประเทศที่ทำหน้าที่หลักในการกำกับดูแล (Home Authority) จะพิจารณาคุณสมบัติและความครบถ้วนของข้อมูลที่เปิดเผย ประสานงานกับหน่วยงานกำกับดูแลในอีกประเทศหนึ่งที่จะมีการเสนอขายหลักทรัพย์พร้อมกัน (Host Authority)
และแจ้งผลการพิจารณาภายใน 3-4 เดือนนับ จากวันที่ยื่นคำขอและเอกสารครบถ้วน ซึ่งกระบวนการพิจารณาอนุญาตที่รวดเร็วขึ้นและลดความซ้ำซ้อนนี้จะช่วยให้ผู้เสนอขายหลักทรัพย์
สามารถวางแผนงานการเสนอขายหลักทรัพย์ต่อประชาชนได้อย่างมีประสิทธิภาพมากขึ้น ทั้งนี้ การอนุญาตการเสนอขายหลักทรัพย์หรือขอเข้าจดทะเบียนในตลาดหลักทรัพย์ระหว่างกันในอาเซียนนี้จะเริ่มได้ภายในไตรมาส 3 ปีนี้
โดยระหว่างนี้ ACMF จะร่วมกันจัดทำคู่มือเพื่อเป็นแนวทางให้แก่ภาคเอกชนเกี่ยวกับการบริหารจัดการในด้านต่างๆ กระบวนการพิจารณา กรอบระยะเวลา และคุณสมบัติของผู้เสนอขายหลักทรัพย์
MThai News
