รมว.พาณิชย์ เผย ที่ประชุม อ.ก.พ. มีมติ ไล่ออก 3 ข้าราชการ หลัง ป.ป.ช.ชี้มูลความผิดวินัยร้ายแรง เอี่ยวขายข้าวแบบรัฐต่อรัฐ

พล.อ.ฉัตรชัย สาริกัลยะ รมว.พาณิชย์ เปิดเผยภายหลังการประชุมคณะอนุกรรมการข้าราชการพลเรือน(อ.ก.พ.) กระทรวงพาณิชย์ เพื่อพิจารณาโทษทางวินัยข้าราชการกระทรวงพาณิชย์ 3 คนคือ
นายมนัส สร้อยพลอย อดีตอธิบดีกรมการค้าต่างประเทศนายทิฆัมพร นาทวรทัต รองอธิบดีกรมการค้าต่างประเทศ และนายอัครพงศ์ ทีปวัชระ อดีตผู้อำนวยการสำนักการค้าข้าวต่างประเทศ
ปัจจุบันเป็นผู้อำนวยการกองความร่วมมือการค้าและการลงทุน กรมการค้าต่างประเทศ กรณีที่คณะกรรมการป้องกันและปราบปรามการทุจริตแห่งชาติ (ป.ป.ช.) ชี้มูลความผิดการขายข้าวแบบรัฐต่อรัฐ (จีทูจี)
ของรัฐบาลชุดก่อนว่า ที่ประชุมมีมติไล่ออกข้าราชการทั้ง 3 คนออกจากราชการ แต่นายมนัส ได้เกษียณอายุราชการนานแล้ว มติดังกล่าวจึงไม่มีผลใดๆ
ทั้งนี้ ที่ประชุมได้พิจารณาตามหนังสือชี้มูลความผิดวินัยร้ายแรง ที่ป.ป.ช.ส่งมาให้กระทรวงพาณิชย์พิจารณา ซึ่งระบุว่าข้าราชการทั้ง 3 คนมีส่วนร่วมกระทำความผิด
โดยช่วยเหลือและมุ่งหมายให้ 2 บริษัทของจีนเข้ามาทำสัญญาซื้อขายแบบรัฐต่อรัฐ โดยที่ทั้ง 2 บริษัทไม่ได้รับมอบหมายจากรัฐบาลจีน ก่อให้เกิดความเสียหายต่อกรมการค้าต่างประเทศ และประเทศชาติ
อย่างไรก็ตาม อ.ก.พ.กระทรวงพาณิชย์ ไม่มีอำนาจในการพิจารณาโทษเป็นอย่างอื่น นอกจากไล่ออก ตามมติคณะรัฐมนตรี (ครม.) ปี 2536 และระเบียบข้าราชการพลเรือนพ.ศ.2551 ที่ระบุว่า หากข้าราชการมีความผิดวินัยร้ายแรงต้องไล่ออกสถานเดียว
พล.อ.ฉัตรชัย กล่าวต่อว่า มติไล่ออกดังกล่าวจะมีผลทันทีเมื่อปลัดกระทรวงพาณิชย์ลงนามในคำสั่งไล่ออก 2 ข้าราชการ โดยการถูกไล่ออกนี้
จะทำให้ข้าราชการทั้ง 2 คน ไม่มีสิทธิได้รับบำเหน็จบำนาญใดๆ ทั้งสิ้น แต่ระหว่างนี้ ผู้ที่ถูกให้ออกจากราชการทั้ง 2 ราย สามารถยื่นอุทธรณ์ได้ภายใน 30 วัน นับจากวันที่รับทราบคำสั่ง โดยให้ยื่นต่อคณะกรรมการพิทักษ์ระบบคุณธรรม (กพค.)
“ที่ประชุม อ.ก.พ.กระทรวงพาณิชย์ เครียดมากที่ผลสรุปออกมาเป็นแบบนี้ แต่ไม่มีทางเลือกอื่น เราพิจารณาตามมติครม.ปี 36 และระเบียบข้าราชการพลเรือนพ.ศ.2551
ในชีวิตราชการ ผมไม่เคยพิจารณาโทษใครจนถึงขั้นไล่ออกจากราชการ รู้สึกเสียใจมาก หลังจากนี้ ข้าราชการทั้ง 3 คนต้องไปสู้คดีอาญาต่อไป หรืออาจจะถูกฟ้องร้องเรียกค่าเสียหายด้วย” รมว.พาณิชย์ กล่าว

MThai News
