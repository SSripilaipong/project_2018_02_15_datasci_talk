‘ผู้เลี้ยงกุ้ง’  ครวญ หน้าร้อนเจอปัญหาซ้ำซาก วอนรัฐช่วย กุ้งน็อคตาย ต้องเร่งจับขาย  ขายทุน!
นายพงษ์เทพ ทุมมาวัติ อายุ 49 ปี ผู้เลี้ยงก้ามกราม บ้านตูม ม.4 ต.บัวบาน อ.ยางตลาด จ.กาฬสินธุ์  เปิดเผยว่า จากสภาพอากาศที่วิปริต ที่แห้งแล้งและร้อนจัด บางวันอบอ้าว และมีฝนตกลงมา
เป็นสาเหตุทำให้ กุ้งน็อคตายเป็นจำนวนมาก เนื่องจากปรับสภาพไม่ทัน ถึงแม้จะมีเครื่องทำออกซิเจนช่วยตีน้ำ เพื่อบรรเทาความร้อนก็เอาไม่อยู่ เพราะอากาศแล้ง น้ำร้อนจัดราวน้ำต้มเดือด เป็นสาเหตุหลักทำให้กุ้งน็อคตาย และทำให้ประสบปัญหาขาดทุน
เพื่อเป็นการป้องกันปัญหากุ้งน็อคตายจากภาวะอากาศร้อนดังกล่าว จึงได้ระดมแรงงาน ช่วยกันจับกุ้งหนีภัยแล้ง โดยคัดแยกตัวโตจำหน่ายให้กับพ่อค้ากิโลกรัมละ 250 บาท

ส่วนกุ้งตัวเล็กก็ปล่อยเลี้ยงเพื่อลดความแออัด ซึ่งเป็นการลดความความเสียหายในระดับหนึ่ง ทั้งนี้ ในนามตัวแทนกลุ่มผู้เลี้ยงกุ้งก้ามกราม ก็อยากเรียกร้องให้รัฐบาลเห็นใจกลุ่มผู้เลี้ยงกุ้งก้ามกรามบ้าง
เนื่องจากที่ผ่านมาประสบปัญหาในการเลี้ยงมาก ทั้งต้นทุนการผลิตที่สูง พันธุ์ลูกกุ้งแพงตัวละ 29 สตางค์ อาหารกิโลกรัมละ 35 บาท แต่กว่าที่กุ้งแต่ละรุ่นจะได้อายุจับจำหน่ายได้ต้องใช้เวลาเลี้ยงนานถึง 5-6 เดือน
ลงทุนกว่าไร่ละ 2 หมื่นบาท ทำให้ต้องแบกรับค่าใช้จ่ายมาก และปัญหาที่ประสบซ้ำซากในช่วงฤดูแล้งอากาศร้อนคือกุ้งน็อคตาย จึงเรียกร้องให้รัฐบาลช่วยแก้ปัญหาทั้งระบบให้กับเกษตรกรผู้เลี้ยงกุ้งที่ จ.กาฬสินธุ์ด้วย 
 MThai News
