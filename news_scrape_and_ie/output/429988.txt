ซีเอฟโอ   Google  ยื่นซองขาวลาออกจากตำแหน่ง หลังทำงานหนักมาตลอด 7 ปี เพื่อสานฝันพาภรรยาเดินทาง ท่องเที่ยวรอบโลก  พร้อมขอบคุณโอกาสดี ๆ ที่ผ่านมา
นายแพททริค พิคเชท ประธานเจ้าหน้าที่บริหารการเงิน หรือซีเอฟโอ บริษัทยักษ์ใหญ่อย่าง Google  ประกาศลาออกจากตำแหน่ง หลังทำงานอย่างหนักมาตลอด 7 ปี เพื่อสานฝันในการใช้ชีวิตร่วมกับภรรยา และท่องเที่ยวแบ็คแพ็ครอบโลกไปด้วยกัน รวมถึงเป็นการให้ของขวัญ ครบรอบแต่งงาน  25 ปีกับภรรยาอีกด้วย

นายพิคเชท เปิดเผยว่าสาเหตุที่ตัดสินใจลาออกจากตำแหน่งงานที่ใครหลายคนในโลกต้องการ เพราะเขารู้สึกว่าทำงานมากจนเกินไป และไม่ค่อยมีเวลาที่จะได้อยู่กับครอบครัวมากนัก รวมต้องการทำความฝันของทั้งเขา และภรรยาให้เป็นจริง
คือการเดินทางท่องเที่ยวรอบโลกแบบแบ็คแพ็ค ซึ่งถ้าหากต้องรอจนถึงวันเกษียณก็อาจจะนานเกินไปสำหรับภรรยาของเขา และที่สำคัญเขากับภรรยาแต่งงานกันมานานถึง 25 ปีแล้ว จึงอยากจะใช้เวลาร่วมกับภรรยาให้มากที่สุด เพื่อเป็นของขวัญ
ขณะเดียวกันนายพิคเชท ยังได้กล่าวว่าการทำงานกับ Google นั้นเป็นสิ่งที่พิเศษที่สุด และขอบคุณผู้บริหารอย่าง  ลารี่ เพจ ,  เซอร์เก บริน  และ เอริค ชมิท  สำหรับมิตรภาพ ขอบคุณสำหรับความไว้ใจ การสนับสนุน และเสียงหัวเราะที่มีร่วมกันด้วย

ติดตามข่าวสาร ‘เศรษฐกิจรอบโลก’ คลิ๊กเลย>>>>>>>

ข้อมูลจาก  fortune.com
MThai News
