ขนส่ง เตรียมเพิ่มจุดพักรถ 41 แห่ง เริ่ม เม.ย.นี้ ที่เเรก หวังลดอุบัติภัยและความสูญเสีย
นายวัฒนา พัทรชนม์ รองอธิบดีกรมการขนส่งทางบก  เปิดเผยว่า ได้ดำเนินการพัฒนาจุดพักรถบรรทุกตามเส้นทางการขนส่งสินค้าสายหลักของประเทศจำนวน 41 แห่ง รวมเป็น 3 ระยะ ระหว่างปี 2559-2573
เพื่อลดอุบัติภัยและความสูญเสียจากอุบัติเหตุที่เกิดจากความอ่อนล้าของผู้ขับรถบรรทุก และการจอดพักบริเวณไหล่ทางถนนให้ผู้ขับรถได้มีสถานที่สำหรับจอดพักรถบรรทุกได้อย่างปลอดภัย

พร้อมทั้งยกระดับการบริหารจัดการขนส่งสินค้าทางถนนให้มีประสิทธิภาพและสามารถลดต้นทุน และเพิ่มขีดความสามารถในการแข่งขันได้มากขึ้น โดยดำเนินการนำร่องเป็นแห่งแรกในจุดจอดพักรถบรรทุกอำเภอเนินสูง จังหวัดนครราชสีมา
ซึ่งตั้งอยู่บริเวณทางเลี่ยงเมืองนครราชสีมา (ขาเข้า) มีเนื้อที่ 13 ไร่ ประกอบด้วย พื้นที่จอดรถ 23 คัน พื้นที่จอดรถส่วนบุคคล 22 คัน และสิ่งอำนวยความสะดวกขั้นพื้นฐานที่เพียงพอต่อการให้บริการ
กรมการขนส่งทางบก จึงขอเชิญชวนผู้ประกอบการขนส่งนำรถบรรทุกเข้าใช้บริการ ณ จุดจอดพักรถบรรทุก อำเภอโนนสูง จังหวัดนครราชสีมา โดยจะเปิดให้บริการเดือนเมษายน 2558 นี้เป็นต้นไป
ทั้งนี้ การพัฒนาจุดพักรถบรรทุกดังกล่าว เพื่อสร้างความปลอดภัยสำหรับผู้ขับรถบรรทุก พร้อมสิ่งอำนวยความสะดวกพื้นฐาน เช่น ที่จอดรถ ห้องน้ำ ห้องอาบน้ำ ไฟฟ้าแสงสว่าง ร้านอาหารโดยไม่มีกิจกรรมเชิงพาณิชย์
ส่วนใหญ่จะอยู่ในเขตทางหลวงและพื้นที่ของทางราชการ ส่วนศูนย์บริการพักรถบรรทุก นอกจากมีสิ่งอำนวยความสะดวกขั้นพื้นฐานแล้วจะมีศูนย์ซ่อมบำรุง และมีศูนย์ควบคุมในด้านความปลอดภัยมีการเชื่อมฐานข้อมูลของรถบรรทุกกับกรมการขนส่งทางบก
เพื่อควบคุมรถบรรทุกให้เป็นไปตามกฎหมาย ทั้งเรื่องน้ำหนักตัวรถ การพักรถ ความปลอดภัยในการขนส่ง ซึ่งจะต้องออกกฎกระทรวงในเรื่องความปลอดภัยในการขนส่งด้วยรถบรรทุก
เพื่อให้มีการบังคับใช้กฎหมายอย่างเข้มข้น และครอบคลุมเส้นทางขนส่งสินค้าหลักทั่วประเทศ เพื่อรองรับการขนส่งสินค้าในประเทศและประชาคมเศรษฐกิจอาเซียนภายในปี 2573 สอบถามข้อมูลเพิ่มเติม ที่สำนักการขนส่งสินค้า ส่วนประกอบการขนส่งสินค้า กรมการขนส่งทางบก

MThai News
