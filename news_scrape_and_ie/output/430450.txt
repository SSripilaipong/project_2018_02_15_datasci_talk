เมย์แบงก์ กิมเอ็ง  แจ้งจับพนักงานทุจริตหลอกลูกค้าฝากเงินกว่า 31 ล้านบาท หลังตะเพิดออกจากบริษัทฯแล้ว พร้อมคืนสินทรัพย์ให้ผู้เสียหายทั้งหมด
นายมนตรี ศรไพศาล ประธานเจ้าหน้าที่บริหาร บริษัทหลักทรัพย์ เมย์แบงก์ กิมเอ็ง จำกัด (มหาชน)(ประเทศไทย) หรือ MBKET  เปิดเผยว่า บริษัทฯจะดำเนินคดีต่อพนักงานตำแหน่งผู้แนะนำการลงทุนของบริษัทฯ ที่ได้ทำการทุจริตด้วยการหลอกลวง
และปลอมแปลงเอกสารใบนำฝากเงินของลูกค้า 8 ท่าน โดยชวนให้ลงทุนในโครงการเงินฝากที่ไม่ใช่ของบริษัทฯจริง และไม่ใช่การลงทุนหลักทรัพย์อันเป็นธุรกิจปกติของบริษัทฯทำให้เกิดความเสียหายกับลูกค้าเป็นมูลค่ากว่า 31 ล้านบาท

โดยมีการประสานงานกับ กองบังคับการปราบปราม  เพื่อทำการขยายผลจนทำให้สามารถจับกุมผู้กระทำความผิดได้ ซึ่งบริษัทฯจะดำเนินคดีจนถึงที่สุดต่อไป และจะเร่งดำเนินการในการคืนสินทรัพย์ให้กับลูกค้าอย่างครบถ้วนโดยไม่ให้เกิดความเสียหาย
ขณะเดียวกันบริษัทฯจะปรับปรุงระบบ และมีมาตรการการตรวจสอบที่รัดกุมมากยิ่งขึ้น เพื่อที่จะไม่ให้เหตุการณ์ในลักษณะนี้เกิดขึ้นอีก รวมถึงขอให้ลูกค้าระวังธุรกรรมที่น่าสงสัยเพื่อลดความเสี่ยง และป้องกันความเสียหาย โดยบริษัทฯจะรักษาผลประโยชน์ให้กับทุกฝ่ายโดยเฉพาะลูกค้าอย่างเต็มที่
ทั้งนี้ปัจจุบันบริษัทหลักทรัพย์ เมย์แบงก์ กิมเอ็ง เป็นสถาบันการเงินในกลุ่ม ธนาคารเมย์แบงก์  ธนาคารอันดับหนึ่งของมาเลเซีย ซึ่งมีอันดับความน่าเชื่อถือระดับสูงสุดในกลุ่มธนาคารและสถาบัน การเงินเอกชน คือ AA (TH) โดย สถาบัน ฟิทช์เรตติ้ง  (ประเทศไทย)

ติดตามข่าวสาร ‘ตลาดหุ้น’ ได้ที่นี่>>>>>>>

MThai News
