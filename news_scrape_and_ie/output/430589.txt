ธปท.  ย้ำไม่กระทบ! เงินบาทอ่อนลง 0.5% หลังกนง.ลดดอกเบี้ย  ยันมีเสถียรภาพ และเงินทุนเคลื่อนย้ายปกติ
นายจิรเทพ เสนีวงศ์ ณ อยุธยา โฆษกธนาคารแห่งประเทศไทย หรือ ธปท.  เปิดเผยว่า ค่าเงินบาทยังมีเสถียรภาพอยู่ เพราะหลังจากคณะกรรมการนโยบายการเงิน (กนง.) มีมติปรับลดดอกเบี้ยลงมีผลให้ค่าเงินบาทอ่อนค่าลง 0.5%
จาก 32.30-32.00 บาท/ดอลลาร์ มาอยู่ที่ 32.80-32.94 บาท/ดอลลาร์ และการปรับลดดอกเบี้ยครั้งนี้ อัตราดอกเบี้ยพันธบัตรรัฐบาลอายุ 10 ปีลดลงจาก 2.77% เป็น 2.74%
อัตราดอกเบี้ยนี้เคยต่ำสุดที่ 2.49% เมื่อ 14 ม.ค. ซึ่งถือว่าอยู่ในกลุ่มที่ต่ำสุดในภูมิภาค แต่หลังจากนั้นปรับตัวขึ้นตาม yield ของสหรัฐ



ส่วนเงินทุนเคลื่อนย้ายยังอยู่ในระดับปกติ โดยหลังจากนี้คาดว่าตลาดการเงินส่วนใหญ่จะรอดูทิศทางนโยบายการเงินของสหรัฐในวันพุธนี้มากกว่า
“อยากให้ประชาชนเข้าใจว่าการปรับลดอัตราดอกเบี้ยดังกล่าวเป็นการช่วยพยุงความมั่นใจ พยุงเวลาการใช้จ่ายของภาคการคลังที่จะออกมา จึงไม่อยากให้มองว่าเป็นเรื่องของการถูกบังคับ
โดยปัจจัยสำคัญที่นำมาพิจารณาประกอบการลดดอกเบี้ย คือภาพรวมเศรษฐกิจฟื้นได้ช้ากว่าที่ควรจะเป็น ซึ่งอันนี้มองว่านโยบายการเงินจะช่วยได้ โดยในวันที่ 20 มี.ค.นี้ จะมีการปรับประมาณการณ์ตัวเลขเศรษฐกิจอีกครั้ง” นายจิรเทพ กล่าว
พร้อมระบุว่า หลังจากนี้คงต้องติดตามว่าธนาคารพาณิชย์จะมีการปรับตัวอย่างไร หลังจาก กนง.ประกาศลดดอกเบี้ย รวมทั้งเห็นว่าในช่วงนี้ที่ภาระต้นทุนทางการเงินอยู่ในระดับต่ำถือเป็นโอกาสและจังหวะที่ภาคธุรกิจน่าจะเร่งลงทุน
ทั้งนี้ ภายหลังจากที่ กนง.ปรับลดดอกเบี้ยแล้ว หลายฝ่ายได้ให้ความเห็นที่หลากหลาย โดยความเห็นในเชิงบวกมองว่าจะช่วยส่งผ่านช่องทางอัตราแลกเปลี่ยน ซึ่งมีการปรับลดลงในช่วงที่ผ่านมา และช่วยกระตุ้นเศรษฐกิจได้บางส่วน
ขณะที่ความเห็นแบบกลางๆ มองว่า ดอกเบี้ยที่ลดลงไม่มีผลต่อเงินทุนเคลื่อนย้ายและสินเชื่อในระบบ ขณะที่ความเห็นบางส่วนกังวลว่าการลดดอกเบี้ยจะมีผลกระทบต่อหนี้ครัวเรือน
ซึ่งในส่วนนี้ กนง.ให้ความสำคัญด้วยเช่นกัน แต่มองว่าผู้ที่จะกู้เงินส่วนใหญ่ก็จะคำนึงถึงสถานะทางการเงินและหนี้ของตัวเองอยู่แล้ว

MThai News
