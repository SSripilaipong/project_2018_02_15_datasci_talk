ไม่ธรรมดา! ชาวสวนมะนาวฟุ้ง รายได้ต่อวัน 25,000 บาท ออร์เดอร์เพียบ
นายสมพร โพธิ์ไข่ อายุ 62 ปี เจ้าของสวนมะนาว ในพื้นที่บ้านพะเนา ตำบลพะเนา อำเภอเมือง จังหวัดนครราชสีมา  เปิดเผยว่า  หลังจากในช่วง 1-2 เดือนนี้ ที่สวนมะนาวส่วนใหญ่ไม่สามารถออกผลผลิตให้เพียงพอต่อความต้องการของท้องตลาดได้
จึงให้ต้นมะนาวที่ปลูกไว้ทั้งหมด มาออกผลผลิตในช่วงนี้ เนื่องจากในช่วงเดือนมีนาคมจนถึงเดือนเมษายน ราคามะนาวจะมีการปรับตัวสูงขึ้น จากเดิมที่เคยจำหน่ายหน้าสวนในช่วงปกติ (หรือตามฤดู) ในราคาลูกละ 25 สตางค์ ก็ขึ้นเป็นลูกละ 4 บาท
ส่งผลให้ในแต่ละวันตนมีออร์เดอร์สั่งมะนาวเข้ามาจากพ่อค้าคนกลางเฉลี่ยอยู่ที่วันละ 500 กิโลกรม ทำให้ตนมีรายได้ไม่ต่ำกว่าวันละ 25,000 บาท
ขณะนี้ อยู่ในช่วง เร่งเก็บผลมะนาวที่ตนเองได้ปลูกไว้ภายในบ่อปูนซีเมนต์ จำนวนกว่า 600 ต้น ในพื้นที่ 6 ไร่ ที่ปลูกแบบบังคับให้มีการออกผลในช่วงนอกฤดูกาล
เพื่อเตรียมส่งให้กับพ่อค้าคนกลางหลังมีออร์เดอร์สั่งเข้ามาเป็นจำนวนมาก เนื่องจากในช่วงนี้สวนมะนาวส่วนใหญ่ประสบปัญหาภัยแล้ง ทำให้ผลผลิตโตไม่ทันการเก็บเกี่ยว จึงส่งผลให้มะนาวขาดตลาดไม่เพียงพอต่อความต้องการ จึงทำให้มีราคาที่สูงขึ้นอย่างต่อเนื่อง
อย่างไรก็ตามในช่วงที่ผ่านา ราคามะนาวได้มีการปรับราคาขึ้นอย่างต่อเนื่อง ล่าสุดพบว่ามะนาวตามท้องตลาดมีราคาจำหน่ายอยู่ที่ลูกละ 9-15 บาท
เนื่องจากประสบกับปัญหาภัยแล้ง ทำให้ปริมาณผลมะนาวที่ออกสู่ท้องตลาดมีไม่เพียงพอต่อความต้องการของประชาชนและร้านอาหารในพื้นที่ต่างๆ

MThai News
