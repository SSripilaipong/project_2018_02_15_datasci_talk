เครือข่ายเด็กรุ่นใหม่ไม่พนัน ยื่นจดหมายเปิดผนึกถึง รมช.คลัง ค้านขายสลากฯในร้านสะดวกซื้อและห้ามจำหน่ายให้กับผู้ที่อายุต่ำกว่า20ปี

วันนี้(18 มี.ค.)ที่กระทรวงการคลัง นายณัฐพงศ์ สำเภาแก้ว แกนนำเครือข่ายเด็กรุ่นใหม่ไม่พนัน ได้รวบรวมกลุ่มนักเรียนนักศึกษาจากหลากหลายสถาบัน เช่น มหาวิทยาลัยรามคำแหง มหาวิทยาลัยราชพฤกษ์ มหาวิทยาลัยธุรกิจบัณฑิต มหาวิทยาลัยหอการค้า มหาวิทยาลัยราชภัฎสวนสุนันทา และโรงเรียนประเทืองทิพย์ ได้เข้ายื่นจดหมายเปิดผนึกต่อ นายวิสุทธิ์ ศรีสุพรรณ รมช.คลัง โดยมีนายศิขรินทร์ ลิ่มนิจสรกุล นักวิเคราะห์นโยบายและแผนชำนาญการ กระทรวงการคลัง เป็นผู้รับหนังสือ
ทั้งนี้ เครือข่ายต้องการแสดงจุดยืนต่อกระทรวงการคลัง เนื่องจากมีข้อห่วงใย จากมติ ครม.ที่เห็นชอบให้แก้ไขร่าง พ.ร.บ.สลากฯ โดยแก้ไขด้วยการกระจายสัดส่วนของลอตเตอรี่ใหม่ และเตรียมเพิ่มผลิตภัณฑ์รูปแบบใหม่ในการออกรางวัล เช่น หวยออนไลน์ การนำสลากฯไปจำหน่ายในร้านสะดวกซื้อ เคาน์เตอร์เซอร์วิส เช่น เซเว่น อีเลฟเว่น บิ๊กซี โลตัส เป็นต้น
“การแก้ไขกฎหมายครั้งนี้ รัฐบาลและกระทรวงการคลังต้องจริงใจ โดยไม่มีวาระซ่อนเร้น เนื่องจาก พ.ร.บ.สลากฯ ฉบับใหม่ ให้อำนาจบอร์ดกองสลากฯ มาก ซึ่งน่าจับตาอย่างใกล้ชิด รวมทั้ง รัฐบาลต้องมีหลักประกันว่าจะไม่สร้างผลกระทบ หรือสร้างนักพนันหน้าใหม่ที่เป็นกลุ่มเด็กและเยาวชน เพราะการเพิ่มพื้นที่สลากฯ เท่ากับเพิ่มปัญหาสังคม เพิ่มความยากจน และเพิ่มการยั่วยุในการเล่นพนันมากขึ้นเรื่อย ๆ และสุดท้ายผลประโยชน์จะตกไปอยู่กับนายทุนเจ้าของตู้มากกว่า โดยสิ่งที่รัฐบาลควรทำคือการตั้งกองทุนลดพนันในสังคมไทยเพื่อปกป้องเด็กและเยาวชนจากปัญหาการพนัน โดยทางเครือข่ายฯขอสนับสนุนการปฏิรูปกิจการสลากนำเงินมาพัฒนาสังคม ลดปัญหาพนัน”
อย่างไรก็ตาม เครือข่าย สนับสนุนการปฏิรูปกิจการสลากฯแพง แต่ขอคัดค้าน 3 เรื่อง ทั้งการเพิ่มผลิตภัณฑ์รูปแบบใหม่ ทั้งหวยออนไลน์ หรือนำสลากฯไปจำหน่ายในร้านสะดวกซื้อ เคาน์เตอร์เซอร์วิส เนื่องจากเป็นการมอมเมาประชาชนให้เข้าถึงง่ายเกินไป และเป็นการเอื้อประโยชน์ต่อนายทุน, เรียกร้องให้การแก้ไขกฎหมายดังกล่าว ควรคำนึงถึงผลดีและผลเสียที่จะเกิดขึ้นกับสังคมโดยรวม
นอกจากนี้ การแก้ไขกฎหมาย ควรมีเจตนารมณ์ที่สำคัญในการปกป้องเด็กและเยาวชน ซึ่งต้องกำหนดกลไกให้ชัดเจน ในลักษณะตั้งเป็นกองทุนลดพนันในสังคมไทย เพื่อป้องกันนักพนันหน้าใหม่ รวมถึงเยียวยาฟื้นฟูผู้ติดพนัน พร้อมทั้งขอสนับสนุนให้จำกัดการเข้าถึงสลากกินแบ่งรัฐบาลของเด็กและเยาวชน โดยกำหนดห้ามจำหน่ายให้กับผู้ที่อายุต่ำกว่า20ปี รวมถึงห้ามขายในหรือใกล้สถานศึกษาและศาสนสถาน
MThai News
