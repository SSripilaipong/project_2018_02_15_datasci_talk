สมาคมโฆษณาคาดเม็ดเงินโฆษณาปีนี้ โต 33% ระบุ กลุ่มสื่อสารใช้สื่อโฆษณามากที่สุด
สมาคมโฆษณาดิจิทัล(ประเทศไทย) และบริษัทวิจัยทีเอ็นเอส  เปิดเผยผลสำรวจ มูลค่าเม็ดเงินโฆษณาผ่านสื่อดิจิทัลของประเทศไทย ปีนี้ คาดเติบโต 33 %  โดยมีเม็ดเงินโฆษณา 8,100 ล้านบาท  จากปีก่อน 57 อยู่ที่ 6,100 ล้านบาท

เนื่องจากกลุ่มสื่อสาร มีแนวโน้มใช้จ่ายงบโฆษณาดิจิทัลเพิ่มขึ้น รวมถึงอุตสาหกรรมใหม่ๆ ที่หันมาโฆษณาดิจิทัลมากขึ้น ยกเว้นกลุ่มอสังหาริมทรัพย์ ที่คาดว่าจะใช้งบโฆษณาดิจิทัลลดลง เพราะผู้ประกอบการไม่มั่นใจภาวะเศรษฐกิจที่ยังไม่ฟื้นตัว
สำหรับ ปี 57 ที่ผ่านมา กลุ่มอุตสาหกรรมที่ใช้จ่ายงบโฆษณาผ่านสื่อดิจิทัลมากที่สุด คือ กลุ่มสื่อสาร มีมูลค่า 880 ล้านบาท ตามด้วยกลุ่มยานยนต์, กลุ่มผลิตภัณฑ์บำรุงผิว, กลุ่มการเงินการธนาคาร และกลุ่มสินค้าเกี่ยวกับผม
อย่างไรก็ตาม โฆษณาประเภทดิสเพลย์ ยังครองส่วนแบ่งงบโฆษณาดิจิทัลสูงสุดในปีที่แล้ว แต่อัตราการเติบโตกลับลดลง เพราะถูกโฆษณาบนเฟสบุ๊กและวิดีโอเข้ามาแทนที่ โดยเฉพาะเฟสบุ๊ก มีการเติบโตแบบก้าวกระโดด จากร้อยละ 6 ในปี 2556 เป็นร้อยละ16 ในปี 2557

MThai News
