จัดให้! บอร์ดดิจิทัลฯ ไฟเขียวเล่นอินเทอร์เน็ตได้ทุกบ้านปี 60
ม.ร.ว.ปรีดิยาธร เทวกุล รองนายกรัฐมนตรี  เปิดเผยในที่ประชุมคณะกรรมการดิจิทัลเพื่อเศรษฐกิจ และสังคมแห่งชาติชั่วคราวนัดเเรก ว่า  คณะกรรมการดิจิทัลเพื่อเศรษฐกิจ และสังคมแห่งชาติ อนุมัติแผนบรอดแบนด์แห่งชาติ เพื่อให้ทุกครัวเรือนได้ใช้งานอินเทอร์เน็ตความเร็วสูงภายในปี 2560

ผ่านการรวมโครงข่ายบรอดแบนด์ของเอกชน และหน่วยงานราชการ ก่อนตั้งเป็นบริษัทกลาง โดยให้เจ้าของโครงข่ายเดิมมาถือหุ้นในบริษัทนี้แทน หรือเป็นการตั้งบริษัทร่วมทุนระหว่างรัฐกับเอกชน ซึ่งภายใน 6 เดือนจากนี้จะตั้งบริษัทนี้ได้
และบริษัทนี้มี ม.ร.ว.ปรีดิยาธร เทวกุล เป็นประธาน รัฐมนตรีกระทรวงไอซีทีเป็นรองประธาน และมีกรรมการบริษัทเป็นเจ้าของโครงข่ายบรอดแบนด์
ขณะที่ บอร์ดดิจิทัลฯ ชั่วคราว ยังไม่มีการหารือเรื่องการประมูลคลื่น 900 และ 1800 MHz เพราะต้องรอให้มีการแต่งตั้งคณะกรรมการเศรษฐกิจดิจิทัลชุดจริงก่อน
และหลังจากนี้ให้คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ไปหาคลื่นอื่น ๆ ในมือ เช่น 2300 กับ 2600 MHz ที่ใช้งานเทคโนโลยี 4G ได้เช่นกัน
และระบุว่า ไม่มีอำนาจไปก้าวก่ายอำนาจ กสทช. เพราะการดูแลคลื่นเชิงพาณิชย์ยังเป็นของ กสทช. เต็มที่ จึงให้ทางนั้นไปจัดการต่อ แต่ขอให้ไม่ต้องหมกหมุ่นแค่คลื่น 900 และ 1800 MHz
แต่เอาคลื่นอะไรก็ได้ที่อยู่ในมือของ กสทช. มาจัดสรรเพื่อให้บริการ 4G ขอแค่มีแบนด์วิดธ์ที่กว้างไมขายหน้าประเทศอื่น และให้ประมูลเสร็จภายในเดือนสิงหาคม

MThai News
