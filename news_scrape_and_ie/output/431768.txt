มาเลเซีย เปิดตัว ‘ ฟลายโมโจ ‘ (Flymojo) สายการบินใหม่ ให้บริการแบบ ฟูลเซอร์วิส ด้วยเครื่องบิน  บอมบาดิเยร์ ซีเอส 100  ใหม่ทั้งหมดกว่า 20 ลำ
มาเลเซียเปิดตัวสายการบิน ‘ฟลายโมโจ’ (Flymojo) สายการบินน้องใหม่ที่ให้บริการแบบฟูลเซอร์วิส โดยจะให้บริการด้วยเครื่องบินรุ่นใหม่บอมบาดิเยร์ ซีเอส 100 สั่งซื้อจากแคนาดาทั้งหมดกว่า 20 ลำ มูลค่าเกือบ 1,500 ล้านดอลลาร์สหรัฐ หรือราว 48,000 ล้านบาท จุผู้โดยสารได้มากถึง 125 ที่นั่ง

โดยสายการบินดังกล่าวจะใช้ สนามบินนานาชาติเซไน  ใกล้กับเมืองยะโฮร์บาห์รู ทางตอนใต้ของคาบสมุทรมาเลย์ และ สนามบินนานาชาติโกตากินาบาลู  ในรัฐซาบาห์ บน เกาะบอร์เนียว  ด้านตะวันออกของประเทศ เป็นฐานการบินหลัก
ขณะที่ กระทรวงคมนาคม ของมาเลเซีย เปิดเผยว่า สายการบินฟลายโมโจจะเป็นผู้เล่นสำคัญในตลาดการบินระดับภูมิภาคในอนาคต และจะช่วยให้การเดินทางระหว่างคาบสมุทรมาเลย์กับรัฐซาบาห์เกาะบอร์เนียว สะดวกมากขึ้น
ทั้งนี้ฟลายโมโจมีแผนจะซื้อเครื่องบินรุ่นเดียวกันนี้เพิ่มเติมอีก 20 ลำในอนาคต ทำให้มีมูลค่ารวมกว่า 3,000 ล้านดอลลาร์ฯ หรือราว 96,000 ล้านบาท ทำให้เป็นสายการบินแรกในภูมิภาคอาเซียนที่ใช้เครื่องบินรุ่นนี้

ติดตามข่าวสาร ‘การตลาด’ คลิ๊กเลย>>>>>>>

MThai News
