หุ้นไทย ยังไร้ทิศทาง รอแบงก์ชาติแถลง จีดีพีบ่ายนี้
บล.เคเคเทรด  คาด  SET  วันนี้มีโอกาสแกว่งตัวไร้ทิศทาง ด้วยปริมาณซื้อขายที่ลดลงเหลือ 3.8 หมื่นล้านบาทต่ำกว่าระดับปกติที่ 5 หมื่นล้านบ่งบอกการปรับขึ้น-ลงของ SET จะจำกัด จนกว่าจะมีปัจจัยใหม่เข้าในตลาด

ขณะที่การกลับมาซื้อสุทธิของนักลงทุนสถาบันรวม 2 วันทำการราว 2.8 พันล้านบาท หลังจากต้นสัปดาห์ขายสุทธิออกมาถึง 4.1 พันล้านบาทและนักลงทุนต่างชาติกลับมาซื้อสุทธิ 790 ล้านบาทประกอบกับกับความวิตกต่อกรณีเฟดปรับขึ้นดอกเบี้ยได้ผ่อนคลายลงไปเมื่อวาน จะสนับสนุนจิตวิทยาการลงทุนช่วงสั้น
อย่างไรก็ตาม การรีบาวน์จะไม่ไกลและมีโอกาสพลิกผันจากปัจจัยกดดันในประเทศต่อแนวโน้มการปรับลดประมาณการการเติบโตทางเศรษฐกิจและกำไรบริษัทจดทะเบียนของนักวิเคราะห์
โดยเรามองว่าการแถลงข่าวรายงาน นโยบายการเงินของธนาคารแห่งประเทศไทยในวันนี้ จะมีการปรับลดคาดการณ์อัตราการเติบโตเศรษฐกิจลงมาต่ำกว่า 4% และจะเป็นปัจจัยกดดันตลาดในช่วงบ่าย
ขณะที่การประกาศตัวเลขส่งออกเดือน ก.พ.ในสัปดาห์หน้าที่จะยังคงติดลบจะเป็นปัจจัยกดดันจิตวิทยาการลงทุนระดับสัปดาห์ ทางเทคนิค SET อยู่ระหว่างการรีบาวน์ขึ้นทดสอบเส้นค่าเฉลี่ย 10 วันบริเวณ 1540 จุด หากไม่ผ่านจะมีโอกาสปรับลดมาทดสอบจุดต่ำสุดเดิมบริเวณ 1511 จุด
กลยุทธ์การลง ทุน ระยะ 1-2 วัน ชะลอการลงทุน หรือหากรักความเสี่ยงตรง SET ปรับลงมาแถว 1525 หรือต่ำกว่า เป็นจุดเสี่ยงซื้อลุ้นรีบาวน์ แต่หากปิดเหนือ 1525 จุดไม่ได้ให้กลับมาถือครองเงินสด
มองกรอบเคลื่อนไหว 1525 – 1550 จุด

MThai News
