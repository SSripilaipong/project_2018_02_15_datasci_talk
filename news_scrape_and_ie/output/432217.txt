คมนาคม-คลัง  จับมือล้างหนี้  ร.ฟ.ท.  ปล่อยเช่า โรงงานมักกะสัน ระยะยาว สั่งทำแผนพร้อมย้ายโรงพยาบาลไปบางซื่อ และโรงซ่อมย้ายไปแก่งคอย สระบุรี
พล.อ.อ.ประจิน จั่นตอง รัฐมนตรีว่าการกระทรวงคมนาคม เปิดเผยว่า หลังจากการประชุมโครงการพัฒนาพื้นที่ย่านโรงงานมักกะสันของการรถไฟแห่งประเทศไทย หรือ ร.ฟ.ท.

เมื่อวันที่ (19 มี.ค.) ที่ผ่านมาได้ร่วมหารือ กับ นายออมสิน ชีวะพฤกษ์ ประธานคณะกรรมการ หรือ บอร์ด ร.ฟ.ท. และผู้แทนกรมธนารักษ์ ซึ่งสรุปให้ กระทรวงคมนาคม ร.ฟ.ท.และ คลัง ร่วมกัน พิจารณาในการเช่าพื้นที่โรงงานมักกะสัน
เนื้อที่ประมาณ 497 ไร่ ในระยะยาว เพื่อนำไปพัฒนา และหักกลบลบหนี้สินของ ร.ฟ.ท.ที่เกิดจากการขาดทุนสะสมประมาณ 50,000 ล้านบาท และหนี้เงินกู้โครงการลงทุนต่างๆ ประมาณ 85,000 ล้านบาท
โดยมีเงื่อนไขต้องมีพื้นที่สีเขียวประมาณ 30% เพื่อใช้เป็นปอดของกรุงเทพมหานคร (กทม.) โดยให้ทำแผนการดำเนินงานให้แล้วเสร็จภายในเดือนสิงหาคม 2558
อย่างไรก็ตาม ร.ฟ.ท.จะต้องย้ายโรงซ่อม และโรงพยาบาล และที่อยู่อาศัยของประชาชนในพื้นที่ย่านมักกะสันออกไป โดยเบื้องต้นจะย้ายโรงพยาบาลไปที่สำนักงาน ร.ฟ.ท.ที่บางซื่อ
เนื่องจากอนาคตจะเป็นศูนย์รวมระบบขนส่งทางราง ส่วนโรงซ่อมบำรุงจะย้ายไปที่บริเวณแก่งคอย จังหวัดสระบุรี และสำหรับพื้นที่สีเขียวซึ่งจะปรับปรุงเป็นสวนสาธารณะ คาดว่าจะใช้ระยะเวลาก่อสร้างแล้วเสร็จภายใน 2-3 ปี

MThai News
