รับมือภัยเเล้ว ก.เกษตร ไฟเขียวตำบลละ 1 ล้าน  รวมทั้งสิ้น 750 โครงการ
นาย ชวลิต ชูขจร ปลัดกระทรวงเกษตรฯ  เปิดเผยว่า การประชุมคณะกรรมการบริหารโครงการสร้างรายได้และพัฒนาการเกษตรแก่ชุมชนเพื่อบรรเทาปัญหาภัยแล้ง ได้เห็นชอบนโยบาย ตำบลละ 1 ล้านบาท กว่า 23 จังหวัด  134  อำเภอ  337  ตำบล  จำนวน  750  โครงการ

แบ่งตามประเภทโครงการ ได้แก่การจัดการแหล่งน้ำเพื่อการเกษตรของชุมชน จำนวน 459 โครงการ คิดเป็น 61.20% การผลิตทางการเกษตรและการแปรรูปผลผลิตเกษตรเพื่อการสร้างรายได้ในฤดูแล้งของชุมชน จำนวน 50 โครงการ คิดเป็น 6.67%
การปรับปรุงโครงสร้างพื้นฐานเพื่อเพิ่มประสิทธิภาพการผลิต จำนวน 219 โครงการ คิดเป็น 29.20% และการจัดการเพื่อลดความสูญเสียผลผลิตเกษตร จำนวน 22 โครงการ คิดเป็น 2.93% รวมทั้งสิ้น 750 โครงการ
ซึ่งความคืบหน้าของโครงการขณะนี้ สร้างรายได้ มีการจัดทำโครงการตามความต้องการของชุมชนครบถ้วนแล้ว ทั้ง 3,046 ตำบล สามารถผ่านคณะกรรมการระดับอำเภอ จำนวน 2,716 ตำบลคิดเป็น 89.02%
ผ่านคณะกรรมการระดับจังหวัด จำนวน 2,001 ตำบลคิดเป็นร้อยละ 65.59 และคณะกรรมการระดับกระทรวงพิจารณาเห็นชอบ จำนวน 1,455 โครงการจาก 920 ตำบล ใน 52 จังหวัด เป็นเงินประมาณ 628.249 ล้านบาท
มีผู้ได้รับประโยชน์ 352,396 ครัวเรือน มีจำนวนแรงงานไม่น้อยกว่า 46,000ราย ซึ่งทุกขั้นตอนดำเนินการอย่างรัดกุมและได้รับความร่วมมือจากส่วนราชการเป็นอย่างดี
ส่วนใหญ่เพื่อจัดการแหล่งน้ำเพื่อการเกษตรของชุมชน ประมาณ 58% เช่น กิจกรรมกำจัดวัชพืชน้ำคลองส่งน้ำและแหล่งน้ำธรรมชาติ กิจกรรมสร้างฝายชะลอน้ำแบบกึ่งถาวร กิจกรรมซ่อมแซมและขุดฝังท่อน้ำดิบ กิจกรรมฝายดินเรียงหินยาแนว
ยังมีในลักษณะกิจกรรมปรับปรุงพื้นฐานเพื่อเพิ่มประสิทธิภาพการผลิต 32% เช่น กิจกรรมลานตากข้าวชุมชน กิจกรรมผลิตและขยายศัตรูธรรมชาติเพื่อป้องกันกำจัดหนอนหัวดำมะพร้าว กิจกรรมผลิตปุ๋ยชีวภาพ
การแปรรูปผลิตภัณฑ์ไม้กวาด รวมถึงการแปรรูปผลผลิตเกษตรเพื่อสร้างรายได้ในฤดูแล้ง 7% เช่นการผลิตเห็ดนางฟ้า การประดิษฐ์กระทงจากวัสดุเหลือใช้ทางการเกษตร และกิจกรรมเพื่อลดความสูญเสียผลผลิตเกษตร 3% กิจกรรมเพิ่มศักยภาพศูนย์จัดการศัตรูพืชชุมชน
โดยงบประมาณงวดแรกให้กับ 90 โครงการ 10 จังหวัด 58 ตำบล วงเงินจำนวน 39.428 ล้านบาท ได้แก่ ชัยนาท ชลบุรี สระแก้ว ประจวบคีรีขันธ์ ลำปาง นครสวรรค์ อุทัยธานี ขอนแก่น ชัยภูมิและนครราชสีมา
และคาดว่าจะอนุมัติเพิ่มเติมในสัปดาห์นี้ประมาณ 210.444 ล้านบาท ทั้งนี้ มั่นใจว่าโครงการนี้จะแล้วเสร็จตามกำหนดภายในเดือนเมษายนนี้ พร้อมเพิ่มเจ้าหน้าที่ทำงานทุกวันอย่างต่อเนื่อง

MThai News
