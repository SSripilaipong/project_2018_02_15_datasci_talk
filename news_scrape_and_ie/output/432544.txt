ปธ.กสทช. โพสต์เฟซบุ๊ก ชี้แจง สถานีโทรทัศน์ดาวเทียม PEACE TV ทำผิดเงื่อนไข

ผู้สื่อข่าวรายงานว่า หลังจากนายจตุพร พรหมหันธุ์ ประธาน นปช. คนเสื้อแดง ได้ออกมาโพสต์ข้อความผ่านเฟซบุ๊คเพจชื่อ “Jatuporn Prompan – จตุพร พรหมพันธุ์” กรณีที่จะมีการ ปิดสถานีโทรทัศน์ดาวเทียม “PEACE TV” ของกลุ่มคนเสื้อแดง นั้น
ล่าสุดพันเอก ดร. นที ศุกลรัตน์ ประธานคณะกรรมการกิจการกระจายเสียงและโทรทัศน์ โพสต์ข้อความลงเฟซบุ๊คเพจชื่อ “Natee Sukonrat” ระบุว่า
ข้อมูลการปิดช่องโทรทัศน์ ตามที่ประธาน นปช. ให้ข้อมูลผ่านทางเฟซบุ๊ค
1.จากกรณีที่ นายจตุพร พรหมพันธ์ ประธาน นปช. ได้ให้ข้อมูลผ่านทางเฟซบุ๊ค เรื่องการปิดช่องโทรทัศน์ ซึ่ง กสท. มีหน้าที่รับผิดชอบอยู่นั้น
2.ผมใคร่ขอชี้แจงว่าการดำเนินการของ กสท. ยังอยู่ในขั้นตอนการพิจารณาของอนุกรรมการด้านผังและเนื้อหารายการยังมิได้นำเสนอต่อ กสท.
3.ตั้งแต่ 22 พ.ค.57 ทีวีที่มีเนื้อหาทางการเมืองจำนวนหนึ่งถูกระงับการออกอากาศระยะเวลาหนึ่ง ต่อมาได้รับการอนุญาตให้เปิดใหม่โดยมีเงื่อนไข
4.เงื่อนไขดังกล่าวรวมถึงการทำข้อตกลงกับ กสท. ว่าจะไม่มีการออกอากาศเนื้อหาที่ส่งผลทำให้เกิดความแตกแยกหรือกระทบกับความมั่นคงของชาติ
5.ซึ่งทุกสถานีได้ยอมรับข้อตกลงดังกล่าว ดังนั้นในห้วง 6 เดือนที่ผ่านมา กสท. ได้เชิญสถานีที่ออกอากาศเนื้อหาไม่ถูกต้องมาตักเตือนโดยตลอด
6.กสท. ได้ดำเนินการตามลำดับขั้นตอน มีกระบวนการชัดเจน ไม่เลือกปฏิบัติต่อฝ่ายใดฝ่ายหนึ่ง ตามหลัก กม.และข้อตกลงที่ได้จัดทำร่วมกัน ครับ
