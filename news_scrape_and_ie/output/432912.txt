หุ้นไทยวันนี้ ลุ้นรีบาวน์โบรกฯ ให้กรอบ 1515–1545 จุด แต่ยังอยู่ในกรอบจำกัด
บล.เคเคเทรด  คาดว่า SET มีโอกาสแกว่งตัวออกด้านข้าง US dollar Index ที่ปรับลงครั้งแรกในรอบ 5 สัปดาห์ และอัตราผลตอบแทนพันธบัตรสหรัฐอายุ 10 ปีที่ปรับลงมาทดสอบแถว 1.92% ต่ำสุดรอบ 6 สัปดาห์
บ่งบอกว่าตลาดเริ่มคลายความวิตกการปรับขึ้นดอกเบี้ยของเฟดหลังการประชุม FOMC ช่วงกลางสัปดาห์ก่อน คาดจะหนุนการฟื้นตัวของสินทรัพย์เสี่ยง โดยเฉพาะตลาดหุ้นภูมิภาค และราคาสินค้าโภคภัณฑ์ในระยะสั้น

กอปรกับสภาพคล่องทางการเงินในประเทศยังอยู่ระดับสูงสังเกตจากอัตราดอกเบี้ยพันธบัตรรัฐบาลไทยอายุ 2 ปีปรับลงต่อเนื่องมากว่า 2 สัปดาห์อยู่ที่ 1.9% ระดับต่ำสุดในรอบ 4 ปีหลัง กนง.ปรับลดดอกเบี้ยนโยบาย
เราจึงคาดหมายการเกิด  technical rebound  ในตลาดหุ้นได้ในสัปดาห์นี้ อย่างไรก็ตามแนวโน้มการฟื้นตัวของ GDP ที่ช้ากว่าที่คาด รวมถึงความเสี่ยงต่อการปรับลดประมาณการกำไรของบริษัทจดทะเบียนช่วงก่อน/หลังประกาศงบ 1Q58
(กลุ่มธนาคารเริ่มประกาศงบตั้งแต่กลางเดือน เม.ย.ส่วนกลุ่มอื่นประกาศตั้งแต่ต้นเดือน พ.ค.) จะเป็นปัจจัยกดดันตลาดในระยะต่อไป ทำให้การรีบาวน์จะไม่ยั่งยืนและมีโอกาสพลิกผันได้ทุกเมื่อ
ทางเทคนิค การรีบาวน์ของ SET มีแนวต้านสำคัญบริเวณ 1545 จุดตามเส้นค่าเฉลี่ย 200 วัน ปิดเหนือได้มีโอกาสขึ้นไปทดสอบ 1560-1580 จุด แต่หากไม่ผ่านจะมีโอกาสปรับลดมาทดสอบจุดต่ำสุดเดิมบริเวณ 1511 จุด
กลยุทธ์การลงทุน  ระยะ 1-2 วัน ชะลอการลงทุน หรือรักความเสี่ยงเน้นรอซื้ออ่อนตัวเพื่อลุ้นรีบาวน์ให้กลับมายืนเหนือเส้นค่าเฉลี่ย 10 วันบริเวณ 1535 จุด หากปิดบริเวณนี้ได้จะเกิดสัญญาณซื้อทางเทคนิคระยะสั้น แนะนำถือครองหุ้นไปรอขายวันถัดไป มองกรอบเคลื่อนไหว 1515–1545 จุด

MThaii News
