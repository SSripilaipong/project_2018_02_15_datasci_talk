ยังไม่ถึงตอนจบ!  ทีโอที  ย้ำเห็นความสำคัญ  โทรศัพท์สาธารณะ  ยืนยันจะดำเนินการต่อไปแม้ขาดทุน ขณะที่คนส่วนใหญ่เมินหน้า มองเป็นเพียงร่องรอยอดีต
นายสมหมาย สุขสุเมฆ ผู้ช่วยกรรมการผู้จัดการใหญ่ สำนักงานขาย และบริการลูกค้านครหลวงที่ 4 บริษัท ทีโอที จำกัด (มหาชน) หรือ TOT  เปิดเผยว่า บริษัทฯจะยังคงให้บริการโทรศัพท์สาธารณะต่อไป ถึงแม้ว่าจำนวนผู้ใช้บริการจะลดลงอย่างต่อเนื่อง จากความต้องการที่ลดลง

เนื่องจากใน พ.ร.บ.การประกอบกิจการโทรคมนาคม พ.ศ. 2544  ระบุว่า ระบบสื่อสารโทรคมนาคม ของชาติต้องบริการประชาชนได้อย่างทั่วถึง ครอบคลุมพื้นที่ทั่วประเทศ ซึ่งทีโอทีจะยังคงให้บริการต่อไป เพราะคนบางกลุ่มยังมีความจำเป็นต้องใช้
ในขณะที่ตอนนี้ตู้โทรศัพท์สาธารณะมีจำนวนลดลงมาก เพราะความต้องการใช้งานของประชาชนลดลง บวกกับกรุงเทพมหานคร หรือกทม. มีนโยบายจัดระเบียบพื้นที่สาธารณะ รื้อถอนตู้โทรศัพท์ตามถนนสายหลักที่ไม่ได้รับอนุญาตให้ติดตั้ง
ส่วนข้อมูลในปี 2557 โทรศัพท์สาธารณะทั่วประเทศมีทั้งหมด 151,598 เครื่อง แบ่งเป็นโทรศัพท์สาธารณะกรุงเทพ และปริมณฑล 34,218 เครื่อง และ 117,380 เครื่องในต่างจังหวัด ลดลงจากปี 2556 ที่มีจำนวน 165,629 เครื่อง
สำหรับรายได้จากโทรศัพท์สาธารณะปี 2557 เฉลี่ยอยู่ที่เครื่องละ 135 บาทต่อเดือน หรือทั้งหมดราว 200 ล้านบาท ลดลงจากปี 2556 ที่มีรายได้เฉลี่ยเครื่องละ 240 บาทต่อเดือน หรือราว 210 ล้านบาท ทั้งนี้เมื่อนำรายได้มาบวกลบกับต้นทุน และค่าดูแลบำรุงรักษาแล้ว จะขาดทุนประมาณ 2,000 บาทต่อเครื่อง

ติดตามข่าวสาร ‘การตลาด’ คลิ๊กเลย>>>>>>>

ข้อมูลจาก  ไทยพีบีเอส  ภาพจาก Siamsafety.com
MThai News
