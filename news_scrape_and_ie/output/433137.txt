จะไปไม่ไป! กรมขนส่งฯ สั่งจับ ‘ แท็กซี่ปฏิเสธผู้โดยสาร’  แก้ปัญหาการจราจรติดขัด หน้า 4 ห้างดัง
นายจิรุตม์ วิศาลจิตร รองอธิบดีกรมการขนส่งทางบก  เปิดเผยว่า ที่ประชุมจัดระเบียบรถแท็กซี่ร่วมกับเจ้าหน้าตำรวจมณฑลทหารบกที่ 11 มีข้อสรุปให้มี การจัดเจ้าหน้าที่ตรวจบริเวณหน้าห้างสรรพสินค้า 4 แห่ง
ได้แก่ ห้างสรรพสินค้าเซ็นทรัลเวิลด์ ห้างสรรพสินค้าพารากอน ห้างสรรพสินค้ามาบุญครอง และห้างสรรพสินค้าแพลทตินั่ม มาตรการดังกล่าวจะเริ่มวันที่ 25 มีนาคม นี้

โดยทางห้างสรรพสินค้าทั้ง 4 แห่ง จะมีการตั้งจุดขึ้นรถแท็กซี่และจัดระเบียบบริเวณด้านหน้าห้าง ไม่ให้มีการนำรถมาจอดกีดขวาง รวมถึงป้องกันปัญหาการปฏิเสธรับผู้โดยสารและแก้ปัญหาการจราจร
ซึ่งจากการพื้นที่ตรวจสอบ พบว่า พื้นที่มีการปฏิเสธผู้โดยสารมากที่สุด คือบริเวณถนนพระราม 1-ถนนสุขุมวิท เพราะเป็นจุดที่มีห้างสรรพสินค้าจำนวนมาก
ซึ่งผู้ให้บริการแท็กซี่จะเลือกรับแต่ต่างชาติ และจะใช้ระบบจ้างเหมาแทนการกดมิเตอร์แท็กซี่ รวมถึงบางรายจะไม่ใช้รถคันเดิมในการให้บริการ
โดยขอความร่วมมือให้สหกรณ์แท็กซี่ทุกแห่งส่ง ข้อมูลผู้ขับขี่ทั้งหมดมาให้กรมการขนส่งทางบกทุกวัน เพื่อที่จะได้หาตัวผู้กระทำผิดง่ายขึ้น ซึ่งในส่วนข้อมูลจากการร้องเรียนเรื่องแท็กซี่ผ่านแอพพลิเคชั่น “DLT check in” ทางสายด่วน 1584
ในช่วงเดือนกุมภาพันธ์ ที่ผ่านมา เรื่องที่ได้รับการร้องเรียนมากที่สุดยังคงเป็นการปฏิเสธผู้โดยสาร และรองลงมา คือ การแสดงกิริยาวาจาที่ไม่สุภาพ
อย่างไรก็ดี ผู้ประกอบการแท็กซี่กระทำผิด หากทำผิดครั้งแรกจะถูกปรับไม่เกิน 1,000 บาท และต้องเข้าอบรมอย่างน้อย 3 ชั่วโมง หากทำผิดครั้งที่ 2 จะถูกปรับและพักใช้ใบอนุญาต 15 วัน หากทำผิดครั้งที่ 3 จะถูกปรับและเพิกถอนใบอนุญาต
และกรณีที่ผู้ประกอบการแท็กซี่ทำผิดขั้นร้ายแรงส่งผลต่อภาพลักษณ์ของประเทศ เช่น กระทำอนาจาร เป็นภัยต่อสังคม เป็นต้น จะถูกเพิกถอนใบอนุญาตได้ตั้งแต่การกระทำผิดครั้งแรก

MThai News
