ททท. ตั้งเป้ายอดนักท่องเที่ยว ปี 58 ที่ 28.8 ล้านคน จีนยังเป็นที่ 1 ระบุ สถานการณ์ท่องเที่ยวปีนี้อยู่ในเกณฑ์ที่ดี
นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬา  เปิดเผยภายหลังการร่วมบรรยายในการอบรมการสร้างความเข้าใจเกี่ยวกับความปลอดภัยกับผู้ประกอบการในอุตสาหกรรมท่องเที่ยว ที่จัดโดยกรมการท่องเที่ยว ว่าปีนี้  ตัวเลขนักท่องเที่ยวทั้งหมดที่เข้ามาเที่ยวในประเทศไทย เมื่อถึงสิ้นปี 2558 น่าจะอยูที่ราว 28.8 ล้านคน

เนื่องจากสถานการณ์ท่องเที่ยวในประเทศไทยปีนี้ถือว่าอยู่ในเกณฑ์ที่ดี เดือนมีนาคมนี้ มีอัตราเติบโตเพิ่มขึ้น 23% จากปีที่ผ่านมา ส่วนเดือนหน้าเมษายน ยอดจองเข้ามา 14% และเดือนพฤษภาคม 30%
โดยย้ำว่า เดินหน้าส่งเสริมการท่องเที่ยวยั่งยืน เน้นนักท่องเที่ยวคุณภาพ ซึ่งหลายฝ่ายเห็นด้วยในแนวทางนี้ แต่ต้องอาศัยความร่วมมือทุกภาคส่วน เริ่มตั้งแต่บุคลากรที่กระทรวง ผู้ประกอบการท่องเที่ยว และประชาชนทั่วไป
สำหรับ กรณีที่นักท่องเที่ยวบางกลุ่มมีปัญหาเรื่องพฤติกรรมต่างๆ เป็นเรื่องที่ต้องสร้างความรู้ความเข้าใจ และหากพื้นที่ใดต้องการขอความช่วยเหลือด้านเอกสาร แผ่นพับ เป็นกรณีพิเศษ ให้ทำเรื่องแจ้งมายังกรมการท่องเที่ยว จะเข้าไปช่วยดำเนินการ
สำหรับนักท่องเที่ยวกลุ่มสำคัญของประเทศไทยขณะนี้ อันดับ 1 คือ จีน รองลงมา คือ มาเลเซีย รัสเซีย ตามด้วยญี่ปุ่น เกาหลี และอินเดีย เฉลี่ยการพักผ่อนในประเทศไทย 9.8 วันต่อคนต่อทริป
