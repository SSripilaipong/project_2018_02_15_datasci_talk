‘แพลทินัม กรุ๊ป’ เปิดเทรดวันแรกจ๋อย! ราคาอยู่ที่ 7.30 บาท ต่ำกว่าราคาจองที่ 7.40 บาท ประเดิมเปิดต่ำจองตัวแรกปีนี้ ขณะที่มีบิ๊กล็อตกว่า 4.4 ล้านหุ้น
บริษัท เดอะ แพลทินัม กรุ๊ป จำกัด (มหาชน) หรือ PLAT ได้เข้าทำการซื้อขายในตลาดหลักทรัพย์แห่งประเทศไทยเป็นวันแรก โดยเมื่อเปิดตลาดราคาหุ้น PLAT อยู่ที่ 7.30 บาท ต่ำกว่าราคาเปิดจองไอพีโอ 7.40 บาทที่ 0.10 บาท ซึ่งถือเป็นหลักทรัพย์แรกที่เปิดทำการซื้อขายวันแรกด้วยราคาต่ำจองของปีนี้
ขณะเดียวกันตลาดหลักทรัพย์แห่งประเทศไทย หรือตลท. แจ้งการซื้อขายหลักทรัพย์รายการใหญ่ หรือบิ๊กล็อต ของหุ้นบริษัท เดอะ แพลทินัม กรุ๊ป จำกัด (มหาชน) หรือ PLAT รวมจำนวนกว่า 4.4 ล้านหุ้น ในราคาเปิดขายไอพีโอที่ 7.40 บาท
แบ่งเป็นหุ้น PLAT 405,600 หุ้น และ PLAT-F จำนวน 4,000,000 หุ้น โดยล่าสุดเวลาประมาณ 10.48 น. ราคาหุ้นอยู่ที่ 7.10 บาท ลดลง 0.30 บาท หรือ 4.05% ขณะที่ดัชนีตลาดหุ้นไทยลดลง 13.05 จุด อยู่ที่ 1,506.96 จุด
สำหรับ​บริษัท เดอะ แพลตินัม กรุ๊ป จำกัด (มหาชน) หรือ PLAT ประกอบธุรกิจพัฒนาอสังหาริมทรัพย์ โดยมุ่งเน้นพัฒนาโครงการศูนย์การค้าส่ง-ค้าปลีก โรงแรม และธุรกิจให้เช่าพื้นที่ โดยโครงการที่ได้รับความนิยมที่สุดคือ แพลตินัม แฟชั่นมอลล์

ติดตามข่าวสาร ‘ตลาดหุ้น’ คลิ๊กเลย>>>>>>>

MThai News
