ส.อ.ท  เตรียมปรับเป้า   จีดีพี  ใหม่ในการประชุม กกร.ครั้งหน้า ระบุนำทุกปัจจัยประกอบการพิจารณา
นายสุพันธุ์ มงคลสุธี ประธานสภาอุตสาหกรรมแห่งประเทศไทย หรือ ส.อ.ท.  เปิดเผยว่า   ในการประชุมคณะกรรมการร่วม 3 สถาบันภาคเอกชน หรือ กกร.  ในเดือนเมษายนนี้
จะมีการพิจารณาปรับประมาณการอัตราการขยายตัวทางเศรษฐกิจ หรือ จีดีพี จากเดิมที่คาดว่าจะขยายตัว  3.5% และปรับประมาณการส่งออกที่ปัจจุบันคาดว่าทั้งปี  58 จะส่งออกได้ 3.5% ด้วย โดยจะนำทุกปัจจัยประกอบการพิจารณา

สำหรับ  ดัชนีความเชื่อมั่นภาคอุตสาหกรรมใน  เดือนกุมภาพันธ์ 2558 อยู่ที่ 88.9 ลดลงจากระดับ 91.1 ในเดือนมกราคม ซึ่งลดลงต่อเนื่องเป็นเดือนที่ 2
โดยค่าดัชนีฯที่ลดลงเกิดจากองค์ประกอบ ยอดคำสั่งซื้อโดยรวม ยอดขายโดยรวม ปริมาณการผลิต ต้นทุนประกอบการและผลประกอบการ รวมทั้ง ความเชื่อมั่นของผู้ประกอบการที่ลดลงมีปัจจัยลบจากความกังวลต่อภาวะเศรษฐกิจในประเทศ
ซึ่งเห็นได้จากดัชนีความเชื่อมั่นรายภูมิภาคที่ปรับตัวลดลงทุกภาค ส่งผลให้ผู้ประกอบการต้องระมัดระวังในการดำเนินกิจการเพิ่มขึ้น
ผู้ประกอบการเห็นว่าภาครัฐควรเร่งรัดการใช้จ่ายและการลงทุนของภาครัฐ เพื่อช่วยกระตุ้นเศรษฐกิจ ส่วนการค้าชายแดนกับประเทศเพื่อนบ้านยังขยายตัวดี โดยเฉพาะเมียนมาร์ สปป.ลาว และกัมพูชา
