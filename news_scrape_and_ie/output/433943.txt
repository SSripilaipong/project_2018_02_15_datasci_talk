สุดยอดคัมภีร์หนีจน ! รวม  10 เคล็ดลับ  วิธี บริหารสุขภาพการเงิน สุดเจ๋ง ไม่ว่าคุณเป็นใคร ถ้าทำได้ครบ รับรองชีวิตไม่จบด้วยความจน ได้เวลาดูแลกระเป๋าสตางค์กันแล้ว!
ในภาวะเศรษฐกิจที่ไม่รู้จะเดินไปทิศทางไหน  เครื่องยนต์ขับเคลื่อนเศรษฐกิจประเทศ เกือบทุกตัวดับหมด ตัวเลขเศรษฐกิจถูกหั่นทิ้งรายวัน ประชาชนคนตาดำ ๆ ยิ่งต้องระมัดระวังในการใช้ชีวิต โดยเฉพาะการดูแลสุขภาพทางการเงิน ที่จะทำให้ทุกคนสามารถผ่านวิกฤต หนีความยากจนได้ วันนี้ทีมข่าวเศรษฐกิจ MThai จะพาไปรู้จัก 10 เคล็ดลับ ทำอย่างไร ไม่ให้จน!

1. ‘ขยันขันแข็ง และพยายามหารายได้เพื่อกระจายความเสี่ยง’  โดยเฉพาะอย่างยิ่งพนักงานออฟิศที่ทำงานประจำ ซึ่งมีความเสี่ยงจากการถูกปลดจากงานอย่างไม่ทันได้ตั้งตัว เราจึงต้องมองหารายได้เสริมเพื่อรองรับความเสี่ยงทางการเงินด้วย
2. ‘เก็บวันนี้ มีวันหน้า ออมก่อน รวยก่อน’  วิธีนี้ใช้ได้เสมอนะครับไม่ว่าจะยุคสมัยไหน และไม่ว่าจะคนปกติ หรือมหาเศรษฐี เพราะการออมเป็นรากฐานที่สำคัญของอนาคต เคล็ดลับง่าย ๆ คือแบ่งเงินออมก่อนที่จะใช้ครับ รับรองไม่จน
3. ‘ พอเพียง พอกินพอใช้ อย่าหน้าใหญ่ ใช้เกินตัว’  จริงอยู่นะครับว่าหาเงินได้มากก็ใช้ได้มาก แต่ต้องอย่าลืมนะครับว่าความพอดี หรือพอเพียงจะทำให้เราไม่ทุกข์ยากในยามที่เกิดปัญหา ยิ่งถ้าหาน้อย ใช้มากแล้วด้วยชีวิตนี้ลำบากแน่ครับ

4. ‘ออมไว้ ก่อนใช้ลงทุน’  ทุกวันนี้หลายคนคงทราบดีนะครับว่า ดอกเบี้ยเงินฝากบ้านเราเรียดต่ำติดดิน แต่ไม่ได้หมายความว่าการฝากเงินธนาคารไม่ดีนะครับ แต่เมื่อเก็บเงินไปสักระยะให้เปลี่ยนเป็นการลงทุนบ้าง เพื่อกระจายความเสี่ยง และผลตอบแทน
5. ‘รับ ใช้ จ่าย รู้’  วิธีนี้มีประโยชนื์อย่างมากครับ สำหรับใครที่ชอบมีคำถามว่า ‘เงินเราหายไปไหน?’ หรือ ‘เราใช้อะไรไปบ้าง’ การทำบัญชีรายรับรายจ่าย คือคำตอบครับ เพราะทำให้เรารู้การเคลื่อนไหวของเงิน และป้องกันเงินรั่วไหลอีกด้วย
6. ‘ไม่มีปัญญา มีหรือจะป้องทรัพย์ได้’   ความมั่งคั่ง ความร่ำรวยเป็นสิ่งที่ไม่จีรังยั่งยืนนะครับ แต่อาวุธที่สำคัญที่สุดในการรักษาความมั่งคั่ง หรือความเป็นอยู่ที่ดีคือ ‘ปัญญา’ ครับ ดังนั้นจึงต้องหมั่นหาความรู้ และติดตามสถานการณ์อยู่ตลอด

7. ‘ความไม่มีหนี้ เป็นลาภอันประเสริฐ’  ไม่ว่าจะเป็นหนี้ในระบบ นอกระบบ บัตรเครดิตและอื่นๆ เลี่ยงได้ก็ควรเลี่ยงครับ แต่หากมีโครงการที่ต้องใช้เงินก้อนใหญ่ เช่น ซื้อบ้าน หรือซื้อรถ เราควรวางแผนการออมเงินล่วงหน้า และใช้เงินออมเป็นหลัก
8. ‘ใช้ชีวิตวันนี้ แต่อย่าลืมอนาคต’  วันนี้ที่เรายังสามารถสร้างรายได้ เราควรเตรียมวางแผนการเงินไว้สำหรับอนาคต เช่น การวางแผนเกษียณ การศึกษาให้ลูก เตรียมพร้อมสำหรับกรณีฉุกเฉิน ด้วยการซื้อกรมธรรม์ประกันทรัพย์สิน ประกันชีวิต
9. ‘คบคนเช่นไร เป็นคนเช่นนั้น’  การใช้ชีวิตอยู่กับกลุ่มเพื่อนเจ้าสำราญ วันๆ ชวนกันแต่ไปเที่ยวสังสรรค์ สุดท้ายเราก็หลงติดไปด้วย แต่หากคบเพื่อนกลุ่มนักลงทุน วันๆ ก็ชวนกันคุยแต่เรื่องการออม การลงทุน เราก็จะติดวิธีคิดใหม่ด้านการเงินไปด้วย

10. ‘ร่างกายสำคัญที่สุด’  อย่าวิ่งหาเงินจนลืมตัวเองนะครับ เพราะมันไม่มีประโยชน์อะไรเลย ที่มีเงินมากมาย แต่สุดท้ายไม่ได้ใช้ความสุขจากมัน รักษาตัวตอนแก่จนหมด เพราะฉะนั้นหันหลังให้เงินบ้าง แล้วหัวมาดูแลสุขภาพกาย สุขภาพใจกัน

MThai News
