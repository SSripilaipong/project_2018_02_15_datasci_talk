พณ.มั่นใจส่งออกไทยดีสวนกระเเสได้ แม้ ศก.โลกไม่ฟื้น
พล.อ.ฉัตรชัย สาริกัลยะ รัฐมนตรีว่าการกระทรวงพาณิชย์  เปิดเผยว่า มีการคาดการณ์ถึงการส่งออกของประเทศปีนี้ ไม่ฟื้นตัวมากนัก เนื่องจากการฟื้นตัวของเศรษฐกิจโลกที่ค่อนข้างล่าช้า
ทำให้คาดว่าหลายประเทศจะมีอัตราการส่งออกติดลบ เช่น อินเดียคาดว่าติดลบ 13% อินโดนีเซียคาดว่าติดลบ 11.9% สิงคโปร์ลดลง 8.6% ออสเตรเลีย ลดลง8.4% และสหรัฐอมเริกาติดลบ 5.1% ซึ่งไม่ใช่ไทยเพียงประทศเดียวที่มีปัญหาการส่งออก
แต่ไทยยังดีกว่าหลายประเทศ หากวิเคราะห์ตลาดได้อย่างชัดเจนก็มีโอกาสที่จะผลักดันให้การส่งออกขยายตัวได้ แม้เศรษฐกิจโลกจะยังไม่ฟื้นตัวเร็ว ๆ นี้

อย่างไรก็ดี กระทรวงพาณิชย์ได้ขอความร่วมมือภาคเอกชนรายใหญ่เป็นพี่เลี้ยงส่งออก ขณะนี้ มีความคืบหน้าอยู่ในขั้นตอนการถ่ายทอดประสบการณ์ด้านการตลาด โอกาส ช่องทางแนวโน้ม และกฏระเบียบต่าง ๆ
ก่อนคัดเลือกผู้ประกอบการให้ทันภายในเดือนเมษายนนี้ เพื่อโรดโชว์บุกตลาดต่างประเทศ โดยแบ่งเป็นกลุ่มสหพัฒน์ เป็นพี่เลี้ยงในตลาดอาเซียน กลุ่มเซ็นทรัลเป็นพี่เลี้ยงในตลาดเวียดนามและอินโดนีเซีย
กลุ่มซีพีเน้นตลาดจีน และกลุ่มไทยเบฟ เน้นตลาดอาเซียน ขณะเดียวกันจากการพาคณะผู้ประกอบการอุตสาหกรรมหนัก จำนวน 48 ราย เดินทางไปเจรจาการค้าเมื่อกลางเดือนมีนาคมที่ผ่านมาได้รับคำสั่งซื้อทันที 3 ล้านบาท
และมีมูลค่าการสั่งซื้อภายใน 1 ปี มากกว่า 38 ล้านบาท อย่างไรก็ตาม วันพรุ่งนี้ (26 มี.ค.) ปลัดกระทรวงพาณิชย์จะแถลงตัวเลขการส่งออกเดือนกุมภาพันธ์อย่างเป็นทางการต่อไป

MThai News
