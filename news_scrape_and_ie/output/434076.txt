กระทรวงการคลัง  เปิดเผยว่า   สำนักงานคณะกรรมการนโยบายรัฐวิสาหกิจ หรือ สคร.  อนุมัติจ่ายเงินโบนัสให้ผู้บริหารและพนักงานธนาคารออมสินของผลดำเนินงานปี 2557 เป็นจำนวน 4.98 เดือน น้อยกว่าปีที่แล้วที่ได้ 5.9 เดือน
เนื่องจากธนาคารมีค่าใช้จ่ายเพิ่มขึ้น และต้องใส่เงินเพิ่มทุนให้กับธนาคารอิสลามแห่งประเทศไทย (ไอแบงก์) ในฐานะที่ธนาคารออมสินเป็นผู้ถือหุ้น หลังจากที่ไอแบงก์มีหนี้เสียจำนวนมากและเงินกองทุนต่อสินทรัพย์เสี่ยงติดลบ

ซึ่งกระทรวงจะพิจารณาโบนัสให้กับผู้บริหารและพนักงานธนาคารออมสิน จากการประเมินประสิทธิภาพการทำงาน คาดว่าจะได้โบนัสเพิ่มขึ้นอีกคนละครึ่งเดือน ทำให้ได้โบนัสรวม 5 เดือนครึ่ง
นอกจากนี้ สคร. ยังอยู่ระหว่างการพิจารณาจ่ายเงินโบนัสให้กับผู้บริหารและพนักงานธนาคารอาคารสงเคราะห์ หรือ ธอส. เป็นจำนวน 7 เดือน เท่ากับปีที่ผ่านมา เนื่องจากผลการดำเนินงานและตัวชี้วัดต่างๆ ของธนาคารอยู่ในระดับที่ดี
เเละ การจ่ายเงินโบนัสให้ผู้บริหารและพนักงานธนาคารพัฒนาวิสาหกิจขนาดกลางและขนาดย่อมแห่งประเทศไทย หรือ เอสเอ็มอีแบงก์ ยังไม่พิจารณา แม้ว่าผลการดำเนินการตามแผนฟื้นฟูจะได้ตามแผน จนทำให้ฐานะของธนาคารดีขึ้นอย่างรวดเร็ว
สำหรับ ไอแบงก์ จะไม่พิจารณาจ่ายเงินโบนัสให้ผู้บริหารและพนักงาน เนื่องจากมีผลการดำเนินงานขาดทุนสะสมสูง มีหนี้เสียเพิ่มขึ้นจาก 50,000 ล้านบาท เป็น 57,000 ล้านบาท ไม่สามารถทำตามแผนฟื้นฟูที่รายงานให้กับซุปเปอร์บอร์ดรับทราบได้

MThai News
