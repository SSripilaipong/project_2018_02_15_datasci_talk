ธ.ก.ส.  เตรียมซับน้ำตา เกษตรกร กว่า 8 แสนราย ผ่าน โครงการแก้ไขหนี้รายย่อย  รวมกว่า 1.16 แสนล้านบาท เริ่มเม.ย.นี้ ระยะเวลาดำเนินการ 1 ปี
นายลักษณ์ วจนานวัช ผู้จัดการธนาคารเพื่อการเกษตร และสหกรณ์การเกษตร หรือธ.ก.ส.  เปิดเผยว่า ธนาคารได้รับการอนุมัติโครงการแก้ไขปัญหาหนี้สินเกษตรกรรายย่อยผ่านระบบ ธ.ก.ส. เพื่อดำเนินการให้ความช่วยเหลือแก่เกษตรกร ระยะเวลาดำเนินการ ตั้งแต่วันที่ 1 เม.ย.58-31 มี.ค.59

โดยจะครอบคลุม เกษตรกรรายย่อย ที่มีหนี้สินรายละไม่เกิน 500,000 บาท จำนวนกว่า 818,000 ราย รวมมูลหนี้ประมาณ 116,000 ล้านบาทผ่าน 3 โครงการย่อยของธนาคารดังนี้
1. โครงการปลดเปลื้องหนี้สิน  สำหรับเกษตรกรลูกหนี้ ที่เสียชีวิต ทุพพลภาพ เจ็บป่วยเรื้อรัง และมีปัญหาสุขภาพจนไม่สามารถประกอบอาชีพได้ จำนวนประมาณ 28,000 ราย หนี้สินจำนวนประมาณ 4,000 ล้านบาท โดยจะพิจารณาปลดหนี้ และจำหน่ายหนี้เงินกู้ออกจากบัญชีเป็นหนี้สูญตามหลักเกณฑ์
2. โครงการปรับปรุงโครงสร้างหนี้  สำหรับเกษตรกรที่มีศักยภาพต่ำ แต่ยังมีความสามารถในการประกอบอาชีพ โดยมีปัญหาในการชำระหนี้จากเหตุสุจริตประมาณ 340,000 ราย หนี้สินจำนวนประมาณ 48,000 ล้านบาท โดยการปรับปรุงโครงสร้างหนี้ และให้สินเชื่อใหม่รายละไม่เกิน 50,000 บาท
3. โครงการขยายระยะเวลาชำระหนี้  สำหรับเกษตรกรที่มีศักยภาพในการประกอบอาชีพ แต่ได้รับผลกระทบจากการงดทำนาปรัง และราคายางพาราตกต่ำ จำนวนประมาณ 450,000 ราย หนี้สินจำนวนประมาณ 64,000 ล้านบาท โดยจะพิจารณาขยายระยะเวลาชำระหนี้ และสนับสนุนเงินกู้ใหม่รายละไม่เกิน 100,000 บาท

ติดตามข่าวสาร ‘การเงิน’ ได้ที่นี่>>>>>>>

MThai News
