ผจก. mai เผยปีนี้เทรดไม่ต่ำกว่า 20 บริษัท อยู่ระหว่าง เจรจา 2 บลจ.ตั้งกองทุน คาดสรุป ช่วงครึ่งปีหลัง
นายประพันธ์ เจริญประวัติ ผู้จัดการตลาดหลักทรัพย์ เอ็ม เอ ไอ หรือ mai  เปิดเผยว่า ปี 58 จะมีบริษัทเข้ามาจดทะเบียนใน mai รวมไม่ต่ำกว่า 20 บริษัท ซึ่ง mai จะมีการเน้นเรื่องคุณภาพของบริษัทที่จะเข้ามาจดทะเบียนในมากขึ้น
หลังมีผู้มองว่าหุ้นขนาดเล็กมีความร้อนแรงสูง โดยจะมีการเข้าไปพบและเยี่ยมชมบริษัทที่มีการยื่นไฟลิ่งต่อ ก.ล.ต. ซึ่งจะไปพูดคุยกับผู้บริหารถึงเหตุผลในการเข้าและดูธุรกิจว่าเหมาะสมที่จะเข้าจดทะเบียนหรือไม่
ซึ่งหากพบว่าเข้ามาจดทะเบียนแล้วไม่เกิดประโยชน์จะแนะนำบริษัทว่าอย่าเข้ามาจดทะเบียนเลย โดยส่วนตัวพยายามที่จะเข้าไปพบทุกๆ บริษัทในการช่วย ก.ล.ต.พิจารณา
นอกจากนี้ยังอยู่ระหว่างเจรจา กับ  บริษัทหลักทรัพย์จัดการกองทุน (บลจ.) 2 แห่ง ในการจัดตั้งกองทุนเพื่อลงทุนบริษัทใน mai โดยคาดว่าจะสามารถตั้งกองทุนได้ในช่วงครึ่งปีหลัง 58 ขนาดกองทุนราว 200 ล้านบาท

โดยลักษณะการลงทุนจะเลือกลงทุนประมาณ 30-40 บริษัท จากปัจจุบันที่มีบริษัทจดทะเบียนใน maiจำนวน 113 บริษัท ซึ่งการดำเนินการดังกล่าวจะเป็นการเพิ่มสัดส่วนการลงทุนของนักลงทุนสถาบันเข้ามาลงทุนใน mai มากขึ้น
นอกจากนี้ ตลาด mai มีแผนที่จะเพิ่มสัดส่วนนักลงทุนต่างประเทศให้เข้ามาลงทุนใน maiมากขึ้น ซึ่งขณะนี้อยู่ระหว่างการพิจารณาจะมีการจัดโรดโชว์เพิ่มขึ้นอีกหรือไม่
อย่างไรก็ดี ตลาด mai หวังที่จะเพิ่มนักลงทุนสถาบันทั้งในประเทศและต่างประเทศให้เข้ามาลงทุนในบริษัทที่เข้ามาจดทะเบียนใน mai ซึ่งในส่วนของการเพิ่มนักลงทุนสถาบันในประเทศนั้น
ขณะนี้อยู่ระหว่างการหารือกับ ก.ล.ต.ที่จะมีการจัดตั้งกองทุนเพื่อลงทุนใน mai ซึ่งเจรจาอยู่ 2 ราย คาดว่าครึ่งปีหลังจะเห็นมีการตั้งกองทุน ส่วนนักลงทุนสถาบันต่างประเทศนั้นอยู่ระหว่างการพิจารณาว่าจะจัดโรดโชว์เพิ่มขึ้นหรือไม่
หลังจาก 13 มี.ค. CLSA ได้มีการเชิญนักลงทุนสถาบันต่างประเทศเข้ามารับฟังข้อมูลบริษัทใน mai ซึ่งได้รับการตอบรับที่ดี และสถาบันให้ความสนใจจำนวนมาก
โดยปัจจุบันสถาบันทั้งในประเทศและต่างประเทศมีการเทรดหุ้นต่อวันประมาณ 4% ของมูลค่าการซื้อขายทั้งหมด โดยเชื่อว่าเปอร์เซ็นต์จะยังไม่มีการเปลี่ยนแปลง แต่เชื่อว่าสถาบันจะเข้ามาถือหุ้นมากขึ้น

MThai News
