คมนาคม จับมือ การรถไฟฯ เเก้ปัญหาถนนจุดตัด ‘หัวหิน’ หลังพบการจราจรติดขัดและอุบัติเหตุบ่อยครั้ง
นางสร้อยทิพย์ ไตรสุทธิ์ ปลัดกระทรวงคมนาคมพร้อมด้วย นายนพพร วุฒิกุล นายกเทศมนตรีเทศบาลเมืองหัวหิน  และเจ้าหน้าที่จากกรมทางหลวง เจ้าหน้าที่การรถไฟแห่งประเทศไทย ลงพื้นที่จุดตัดรถไฟบริเวณซอย หัวหิน 88 หลังจากพบปัญหาการจราจรติดขัดและอุบัติเหตุเกิดขึ้นบ่อย
นางสร้อยทิพย์ เปิดเผยว่า บริเวณดังกล่าวเป็นจุดสร้างวิกฤตแก่เมืองหัวหินในเรื่องการจราจร เนื่องจากเป็นทางโค้งก่อนผ่านจุดตัด ทำให้ในช่วงที่รถไฟผ่านจะเกิดปัญหารถติดกว่าหนึ่งกิโลเมตร
โดยแนวทางการแก้ไขได้อนุญาตให้เทศบาลขยายจุดตัดรถไฟเป็น 19 เมตร และปรับปรุงเส้นทางให้เป็นเส้นตรง ซึ่งขณะนี้ทางเทศบาลหัวหินได้ออกแบบร่วมกับการรถไฟฯเพื่อแก้ไขปัญหา ภายในสัปดาห์หน้าจะเร่งวางแผนเส้นทางจราจรใหม่ โดยเทศบาลหัวหินจะเป็นผู้รับผิดชอบในส่วนของงบประมาณที่ตั้งไว้ประมาณ 20 ล้านบาท
นอกจากนี้ จะต้องแก้ไขปัญหาจุดตัดถนนทั่วประเทศประมาณ 2,000 แห่งให้แล้วเสร็จในปี 2559 ใช้งบประมาณกว่า 2หมื่นล้านบาท โดยในปีนี้จะเร่งปรับปรุงให้เสร็จ 584 แห่ง โดยในส่วนทางลาดและทางลอดจะต้องรับฟังความเห็นประชาชนก่อนดำเนินการ
อย่างไรก็ตาม ที่ประชุม ครม.ได้อนุมัติ 1.9 ล้านล้านบาท แผนพัฒนาโครงสร้างพื้นฐานด้านคมนาคมขนส่งของไทย พ.ศ.2558-2565 โดยในปี 2558 งบประมาณ จำนวน 55,000 ล้านบาท
จะเน้นพัฒนาถนนโดยเฉพาะในจุดวิกฤติ เช่น ถนนสาย 304 กบินทร์บุรี-ปักธงชัย – กบินทร์บุรี-วังน้ำเขียว ซึ่งจะต้องแก้ไขปัญหาคนขวดเพื่อให้การขนส่งดีขึ้น
เชื่อว่าจะเป็นการช่วยประชาชนและเศรษฐกิจของชาติ ส่วนงบประมาณอื่นๆจะเป็นเรื่องของการพัฒนารถไฟรางคู่ คาดว่าภายใน 2 เดือนจะสามารถประกวดราคาและดำเนินการสร้างให้ได้ภายในปีนี้

MThai News
