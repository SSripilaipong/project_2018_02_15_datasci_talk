หุ้นไทย  ยังไม่ฟื้น โบรกฯ เเนะเล่นสั้นเลี่ยงเก็งกำไร  ‘หุ้นเล็ก’  แต่เเรงดันยังไม่พอหนุนดัชนีฯขึ้นยืน 1,500 ได้
บล.เคเคเทรด  เปิดเผยว่า เรามองว่าการฟื้นตัวของ  SET  เมื่อวันศุกร์โดยสามารถกลับมาปิดลบเพียงเล็กน้อยเป็นเพียงแรงซื้อเก็งกำไรของนักลงทุนรายย่อยและพอร์ตโบรกเกอร์เท่านั้นขณะที่ปริมาณซื้อขายเบาบางต่อเนื่องทั้งสัปดาห์สะท้อนให้เห็นว่า
ความสนใจของนักลงทุนต่างชาติและสถาบันยังไม่มั่นใจ ทำให้ยังเป็นผู้ขายสุทธิตลอดสัปดาห์เช่นกัน เราจึงยังไม่เชื่อว่ากลุ่มที่มี Market Cap. ขนาดใหญ่ทั้งธนาคารและพลังงานจะรีบาวน์กลับในสัปดาห์นี้

โดยสัปดาห์นี้ นักวิเคราะห์จะเริ่มทำ  Earnings Preview กลุ่มธนาคาร  ซึ่งหากดูจากตัวเลขส่งออกของเดือน ก.พ. ที่หดตัว 6% ยอดสินเชื่อ 2M58 ที่ติดลบ -0.41% YoY รวมถึงการประกาศปรับลดอัตราดอกเบี้ยนโยบายของ ธปท.
ก็พอจะบอกได้คร่าวๆแล้วว่าใน 1Q58 กำไรของกลุ่มธนาคารน่าจะลดลงเมื่อเทียบกับ 4Q57 หรืออย่างดีที่สุดอาจจะเพียงแค่ทรงตัวเท่านั้น
เราประเมินว่า มีความเป็นไปได้ที่นักลงทุนรายย่อยจะเริ่มกลับมาเก็งกำไรหุ้นขนาดเล็กที่ราคาปรับลงมามากๆในช่วง 2 สัปดาห์ที่ผ่านมา แต่ยังคงไม่มีแรงหนุนมากพอที่จะทำให้ SET กลับไปยืนเหนือระดับ 1,500 จุด ได้อย่างแข็งแกร่ง
ดังนั้นการรีบาวน์ของ SET จะจำกัดและมีโอกาสพลิกกลับลงลึกกว่าจุดต่ำสุดเดิมในสัปดาห์ก่อนที่ 1,485 จุด ในการประเมินทางเทคนิค การเคลื่อนไหวของ SET ใต้เส้นค่าเฉลี่ย 10 วันบริเวณ 1,530 จุดและเส้น 200 วันที่ 1,540 จุด ยังแสดงแนวโน้มขาลงที่ชัดเจน
แนวโน้มวันนี้เป็น ‘ลบ’  มองกรอบเคลื่อนไหว 1,480 – 1,515 จุด
กลยุทธ์การลงทุน  นักลงทุนระยะสั้น หลีกเลี่ยงการเก็งกำไรหุ้นขนาดเล็ก ส่วนนักลงทุนระยะกลาง ควรรอให้ SET ปรับลดลงสะท้อนความคาดหวังต่อการปรับลดประมาณการกำไรลงมาให้ใกล้เคียงความเป็นจริงก่อน เราประเมินว่า บริเวณ 1445 จุด เป็นระดับที่น่าจะสะสมหุ้นอีกครั้ง หรือประมาณเดือน พ.ค. ที่บริษัทจดทะเบียนประกาศงบ 1Q58
Top Daily Pick  :
–  MINT  คาดธุรกิจโรงแรมฟื้นตัวในปี 58 ตามอุตสาหกรรมท่องเที่ยวหนุนผลประกอบการโตถึง 30% YoY ระยะสั้นจะรับผลดีจากการซื้อกิจการ Tivoli Hotel สยายปีก Global company
–  M  ยอด SSSG ออกตัวดีในช่วง 2 เดือนแรกของปี เฉลี่ย +2.5% มากกว่าช่วงเดียวกันของปีก่อนที่เพิ่มขึ้น 1% คงมุมมองการฟื้นตัวปีนี้ ขณะที่บริษัทยังคงแผนขยายสาขาในประเทศและมองหาแผน M&A เพื่อรุกต่างประเทศ

MThai News
