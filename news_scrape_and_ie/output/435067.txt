นักดื่มเซ็ง! ลีโอ – สิงห์ ขึ้นราคามีผลวันนี้
นายฉัตรชัย วิรัตน์โยสินทร์ ผู้ช่วยกรรมการผู้จัดการใหญ่ บริษัท สิงห์ คอร์เปอเรชั่น  เปิดเผยว่า บริษัทได้พิจารณาปรับราคา เบียร์สิงห์ และ เบียร์ลีโอ มีผลในวันนี้ (วันที่ 30 มี.ค.นี้)
โดยได้มีการแจ้งให้กับเอเยนต์ทั่วประเทศ ไปแล้วก่อนหน้านี้ในช่วงวันที่ 28-29 มี.ค. 58 ซึ่งอาจส่งผลให้สินค้าขาดตลาดไปบ้างเพื่อรอราคาใหม่ และจะเข้าสู่ภาวะปกติหลังจากได้รับแจ้งราคาใหม่แล้ว

ส่วนทางด้าน  นายวิเชฐ ตันติวานิช ผู้ช่วยกรรมการผู้จัดการใหญ่ บริษัท ไทยเบฟเวอเรจ  เปิดเผยว่า หลังจากกรมสรรพสามิตและกรมศุลกากรต้องเก็บภาษีสุราและยาสูบเพิ่มขึ้น 2% มีผลบังคับใช้เมื่อวันที่ 27 มี.ค. ที่ผ่านมา
ทางกลุ่มบริษัทฯ ไทยเบฟฯ กำลังพิจารณาปรับราคาเบียร์และเหล้าในเครือเพิ่มขึ้น คาดว่าจะมีผลก่อนสงกรานต์  ทั้งนี้ เพื่อป้องกันสินค้าขาดตลาดในช่วงเทศกาล
นอกจากนี้ หลังจากมีกระแสข่าวเรื่องการปรับขึ้นภาษี ในช่วงที่ผ่านมา ซึ่งอาจส่งผลให้ เอเยนต์หรือตัวแทนจำหน่ายกักตุนสินค้า อย่างไรก็ตามคาดว่าเทศกาลสงกรานต์ปีนี้ เครื่องดื่มแอลกอฮอล์จะไม่คึกคักเท่าที่ควร จากการขึ้นราคาและภาวะเศรษฐกิจตกต่ำ
ขณะที่  นายปริญ มาลากุล ณ อยุธยา ผู้อำนวยการฝ่ายกิจการองค์กร บริษัท ไทยเอเชีย แปซิฟิค บริวเวอรี่  เปิดเผยว่า ราคาเบียร์ไม่น่าจะปรับเพิ่มมากนัก
ขณะที่เครื่องดื่มแอลกอฮอล์นำเข้าจากต่างประเทศ จะได้รับผล กระทบมากกว่าภายในประเทศ สำหรับไฮเนเก้นจะปรับราคาสินค้าขึ้นหลังจากเทศกาลสงกรานต์นี้

MThai News

แหล่งที่มา
