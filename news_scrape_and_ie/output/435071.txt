กรมธนารักษ์ จัดทำเหรียญเฉลิมพระเกียรติ สมเด็จพระเทพรัตนราชสุดาฯ สยามบรมราชกุมารี
นายสมหมาย ภาษี รัฐมนตรีว่าการกระทรวงการคลัง  เปิดเผยว่า  กรมธนารักษ์ ได้มีการ จัดทำเหรียญกษาปณ์ที่ระลึกเฉลิมพระเกียรติ สมเด็จพระเทพรัตนราชสุดาฯ สยามบรมราชกุมารี

เนื่องในโอกาสพระราชพิธีฉลองพระชนมายุ 5 รอบ 2 เมษายน 2558 สมเด็จพระเทพรัตนราชสุดาฯ สยามบรมราชกุมารี กระทรวงการคลัง เพื่อเป็นการ
เฉลิมพระเกียรติและเผยแพร่พระเกียรติคุณให้แผ่ไพศาลทั้งในประเทศและนานาประเทศตลอดจนน้อมนำจิตใจของปวงชนชาวไทยให้แสดงความจงรักภักดี และสำนึกในพระมหากรุณาธิคุณที่ทรงมีต่อประชาชนทุกหมู่เหล่า

ซึ่ง  กรมธนารักษ์  นับเป็นหน่วยงานภาครัฐที่มีความสำคัญต่อการขับเคลื่อนระบบเศรษฐกิจของประเทศ และบทบาทภารกิจหนึ่งที่สำคัญคือ การผลิตเหรียญกษาปณ์ ทั้งเหรียญกษาปณ์หมุนเวียน เหรียญกษาปณ์ที่ระลึก และเหรียญที่ระลึกในโอกาสสำคัญ
โดยเฉพาะโอกาสอันเป็นมหามงคลยิ่งของสถาบันพระมหากษัตริย์ และพระบรมวงศานุวงศ์ทุกพระองค์ โดยที่ผ่านมาในช่วงวาระมหามงคลเฉลิมพระเกียรติของสมเด็จพระเทพรัตนราชสุดาฯ สยามบรมราชกุมารี
กรมธนารักษ์ได้เคยจัดทำเหรียญเฉลิมพระเกียรติ อาทิ เหรียญกษาปณ์ที่ระลึกพระราชพิธีสถาปนาสมเด็จพระเทพรัตนราชสุดาฯ สยามบรมราชกุมารี เหรียญกษาปณ์ที่ระลึกเพื่อเฉลิมพระเกียรติ เนื่องในโอกาสที่มูลนิธิแมกไซไซทูลเกล้าฯ
ถวาย “เหรียญรางวัลแมกไซไซ” แด่สมเด็จพระเทพรัตนราชสุดาฯ สยามบรมราชกุมารี เหรียญกษาปณ์ที่ระลึกเนื่องโอกาสที่สมเด็จพระเทพรัตนราชสุดาฯ สยามบรมราชกุมารี
ทรงมีพระชนมายุ 36 พรรษา และเหรียญกษาปณ์ที่ระลึกสมเด็จพระเทพรัตนราชสุดาฯ สยามบรมราชกุมารี พระชนมายุ 50 พรรษา 2 เมษายน 2548 เป็นต้น

MThai News
