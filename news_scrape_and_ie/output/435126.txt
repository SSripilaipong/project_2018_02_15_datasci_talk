มติที่ประชุม กสท. ระงับออนแอร์ช่อง TV24 และพักใบอนุญาตช่อง Peace TV 7 วัน หลังนำเสนอเนื้อหายั่วยุ ปลุกปั่น ขัดกับประกาศ คสช.

นายสมบัติ ลีลาพตะ รักษาการรองเลขาธิการ คณะกรรมการกิจการกระจายเสียง และกิจการโทรทัศน์ (กสท.) เปิดเผยว่า ที่ประชุมได้พิจารณาการออกอากาศรายการโทรทัศน์ช่องรายการ 24 ทีวี (ช่องเอเชีย อัพเดท เดิม) ตามที่คณะอนุกรรมการพิจารณาผังรายการที่ตรวจสอบเนื้อหาของ กสทช. เสนอ เห็นว่าเนื้อหารายการเข้าข่ายให้ข้อมูลข่าวสารยั่วยุ ปลุกปั่น ขัดต่อประกาศ คสช.ฉบับ 97 และ 103/2557
โดยที่ประชุมมีมติเสียงข้างมาก เห็นด้วยตามที่คณะอนุกรรมการเสนอฯ และหน่วยงานความมั่นคงส่งมา ว่า ขัดประกาศ คสช.จริง จึงมีมติให้พักใช้ใบอนุญาตการออกอากาศช่องรายการ 24 ทีวี เป็นเวลา 7 วัน นับตั้งแต่วันได้รับหนังสือแจ้งคำสั่ง และให้มีหนังสือแจ้งผู้ให้บริการโครงข่ายทีวีดาวเทียม (ไทยคม) เพื่อระงับการออกอากาศ
สำหรับรายการที่ออกอากาศ ขัดประกาศ คสช.ได้แก่ รายกาย Awakened เป็นรายการที่ออกอากาศ วันที่ 2, 5 และ 10 มีนาคม 2558 รายการNews Room ออกอากาศ 28 กุมภาพันธ์ 2558, วันที่ 2 และ 10 มีนาคม 2558 และ รายการ The Clear ออกอากาศ เมื่อวันที่ 7 มีนาคม 2558
นอกจากนั้น ที่ประชุมยังมีมติให้พักใช้ใบอนุญาตช่อง Peace TV (ช่อง DNN เดิม) เป็นเวลา 7 วัน หลังหน่วยงานความมั่นคงส่งความเห็นมาว่า มีเนื้อหาขัดประกาศ คสช. โดยที่ประชุมเสียงข้างมาก มีมติว่าการออกอากาศดังกล่าว มีเนื้อหายั่วยุ ปลุกปั่น ขัดต่อประกาศ คสช.ตามที่ผู้รับใบอนุญาตเคยทำบันทึกข้อตกลงร่วมกันกับ สำนักงาน กสทช. ตามที่คณะอนุกรรมการพิจารณาผังรายการเสนอ
สำหรับรายการที่มีเนื้อหาขัดต่อ ประกาศ คสช. ได้แก่ รายการมองไกล ออกอากาศ 28 กุมภาพันธ์ 2558 และ 7 มีนาคม 2558 รายการคิดรอบด้าน ออกอากาศ 4และ 5 มีนาคม 2558 รายการเดินหน้าต่อไปออกอากาศ 4 ถึง 6 มีนาคม 2558 และรายการเข้าใจตรงกัน ออกอากาศ 4 และ 5 มีนาคม 2558
MThai News
