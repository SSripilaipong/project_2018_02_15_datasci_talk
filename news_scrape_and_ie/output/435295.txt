ธปท. ออกธนบัตร 10 ล้านฉบับ ที่ระลึกเฉลิมพระเกียรติ  สมเด็จพระเทพรัตนราชสุดาฯ สยามบรมราชกุมารี
นายประสาร ไตรรัตน์วรกุล ผู้ว่าการธนาคารแห่งประเทศไทย หรือ ธปท.  เปิดเผยว่า ธนาคารแห่งประเทศไทย ได้ พิมพ์ธนบัตรที่ระลึกเพื่อร่วมเฉลิมพระเกียรติ เนื่องในโอกาสงานเฉลิมพระเกียรติสมเด็จพระเทพรัตนราชสุดาฯสยามบรมราชกุมารี
ในโอกาสฉลองพระชนมายุ 5 รอบ 2 เมษายน 2558 นั้น ธปท. ได้จัดพิมพ์ธนบัตรที่ระลึกเพื่อร่วมเฉลิมพระเกียรติในโอกาสดังกล่าว เป็นการน้อมรำลึกถึงพระมหากรุณาธิคุณ และพระราชกรณียกิจอันอเนกประการที่ทรงมีต่อปวงชนชาวไทย

โดยภาพด้าน หลังธนบัตรได้เชิญพระฉายาสาทิสลักษณ์สมเด็จพระเทพรัตนราชสุดาฯ สยามบรมราชกุมารี เป็นภาพประธาน โดยมีภาพพระราชกรณียกิจ
เมื่อครั้งโดยเสด็จพระราชดำเนินพระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินีนาถ ภาพตราสัญลักษณ์งานเฉลิมพระเกียรติฯ ภาพดอกจำปีสิรินธร ภาพดอกม่วงเทพรัตน์ ซึ่งเป็นพรรณไม้ในพระนามาภิไธยเป็นภาพประกอบ
โดยธนบัตรที่ระลึกฯ มีลักษณะต่อต้านการปลอมแปลงเช่นเดียวกับชนิดราคา 100 แบบ 16 คือ ลายน้ำ ปรากฏพระบรมฉายาทิสลักษณ์ และตัวเลข ‘๑๐๐ ‘ ที่โปร่งแสงเป็นพิเศษ ตัวเลขแฝง ‘100’ ซ่อนไว้ในลายประดิษฐ์สีทองแดง

หมึกพิมพ์พิเศษสีเหลือบเขียว มีแถวตัวเลข ‘100’กับลายประดิษฐ์ในแนวตั้ง แถบฟอยล์ 3 มิติ มีตราสัญลักษณ์ และตัวเลข ‘100 ‘ซึ่งจะเปลี่ยนเป็น ‘๑๐๐’เมื่อเปลี่ยนมุมมอง และ แถบสีม่วงแดง ฝังในเนื้อกระดาษ และจะเปลี่ยนเป็นสีเขียวเมื่อเปลี่ยนมุมมอง
ทั้งนี้เทคโนโลยีต่อต้านการปลอมแปลงที่จัดขึ้นพิเศษในครั้งนี้ คือลักษณะการเรืองแสงภายใต้รังสีเหนือม่วง เมื่อนำธนบัตรด้านหลังส่องกับแสงแบล็กไลท์
พระฉายาทิสลักษณ์สมเด็จพระเทพรัตนราชสุดาฯสยามบรมราชกุมารี และลวดลายโดยรอบ ในส่วนทีพิมพ์ด้วยสีเหลืองจะเรืองแสงเป็นสีเหลืองอย่างเด่นชัด
สำหรับ ประชาชนที่สนใจสามารถติดต่อได้ที่ธนาคารพาณิชย์ทุกแห่ง ธนาคารออมสิน ธนาคารเพื่อการเกษตรและสหกรณ์การเกษตร ธนาคารอาคารสงเคราะห์
และธนาคารอิสลามแห่งประเทศไทย และธนบัตรที่ระลึกฯสามารถชำระหนี้ได้ตามกฎหมายวันที่ 2 เมษายน 2558 โดยจ่ายแลกในราคา 100 บาท

MThai News
