ลดดอกเบี้ยไม่ช่วย  ‘หอการค้า’  หั่นเป้าจีดีพีปีนี้ใหม่จากเดิมคาดโต 3.5 – 4 % เหลือ 3 – 3.5%
นายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย  เปิดเผยว่า หอการค้า เตรียมปรับประมาณ  การขยายตัวทางเศรษฐกิจ หรือ จีดีพี   ปีนี้ลงเหลือ 3-3.5% จากเดิมคาดโต 3.5-4%
เนื่องจากเศรษฐกิจยังมีสัญญาณชะลอตัว โดยมองว่าเศรษฐกิจไทยไตรมาสแรกน่าจะขยายตัวได้ 2.5% ไตรมาส 2 ขยายตัว 2.5-3% ขณะที่ครึ่งปีหลังคาดขยายตัว 4%
ส่วน ดัชนีความเชื่อมั่นผู้บริโภคเดือน มี.ค. อยู่ที่ 77.7 จาก 79.1 ใน ก.พ. ซึ่ง เป็นการปรับลดลงเป็นเดือนที่ 3 ติดต่อกัน และ ต่ำสุดในรอบ 9 เดือน
เนื่องจากผู้บริโภคกังวลความ ไม่แน่นอนการฟื้นตัวของเศรษฐกิจไทย รวมถึงกังวลราคายางพาราและข้าวในระดับต่ำขณะที่ภัยแล้งกระทบภาค การเกษตร ส่วนการส่งออกยังฟื้นตัวไม่ดีนัก

รวมทั้งมาจาก  ธนาคารแห่งประเทศไทย หรือ ธปท. ปรับลดอัตราการขยายตัวทางเศรษฐกิจ หรือ จีดีพี เหลือ 3.8% จาก 4% หลังมองเศรษฐกิจไทยฟื้นตัวช้า รวมถึงความเชื่อมั่นภาคเอกชนที่ลดลง และความล่าช้าในการลงทุนภาครัฐ
นอกจากนี้ ยังมีแนวโน้มปรับลดประมาณการส่งออก เหลือ 0-1% จาก 3-4% โดยหลังจากนี้ไปอานิสงส์ต่อหารขับเคลื่อนที่สำคัญจะมาจากการเร่งเบิกจ่ยงบประมาณการลงทุนของภาครัฐ
ทั้งนี้ ศูนย์พยากรณ์เศรษฐกิจและธุรกิจ มหาวิทยาลัยหอการค้าไทย จะรายงานตัวเลข จีดีพี และส่งออกปีนี้อย่างเป็นทางการอีกครั้ง วันที่ 16 เม.ย. นี้
อย่างไรก็ตาม การยกเลิกกฎอัยการและใช้มาตรา 44 ในการบริหารประเทศแทนนั้น มองว่าจะส่งผลดีต่อการท่องเที่ยว และจะช่วยกระตุ้นเศรษฐกิจฟื้น
และการเลื่อนการจัดเก็บภาษีที่ดินและสิ่งปลูกสร้าง และภาษีมูลค่าเพิ่มนั้น มองว่า เป็นเรื่องที่ดีเพราะจะทำให้ความเชื่อมั่นผู้บริโภคเริ่มกลับมาฟื้นตัวได้บ้าง
อย่างไรก็ดี ช่วงไตรมาส 2 จะเป็นช่วงที่มีมาตรการต่างๆที่ออกมา รวมถึงการที่ธนาคารแห่งประเทศไทย หรือ ธปท. ได้ปรับลดอัตราดอกเบี้ย
ในช่วงที่ผ่านมาด้วย โดยหากเศรษฐกิจฟื้นมองว่า ธปท.คงไม่จำเป็นที่จะต้องปรับลดอัตราดอกเบี้ยแล้ว แต่หากเศรษฐกิจยังมีปัญหาและมีการฟื้นตัวล่าช้าอาจจะต้องพิจารณาปรับลดอัตราดอกเบี้ยได้ในช่วงไตรมาส 2-3

MThai News
