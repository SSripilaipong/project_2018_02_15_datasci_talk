กสทช.เพิ่มเงื่อนไขคูปองทีวีดิจิตอล สามารถแลกกล่องรับสัญญาณทีวีดิจิตอลได้เป็น 2 ระบบ ทั้งระบบทีวีดิจิตอล และระบบทีวีดาวเทียม พร้อมขยายอายุการใช้งานคูปองไปอีก 2 เดือน

นายฐากร ตัณฑสิทธิ์ เลขาธิการ คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เปิดเผยว่า พลเอก ประยุทธ์ จันทร์โอชา นายกรัฐมนตรี ในฐานะหัวหน้าคณะรักษาความสงบแห่งชาติ (คสช.) ให้เพิ่มเงื่อนไขการใช้คูปองทีวีดิจิตอล ที่ กสทช. แจกแก่ประชาชนทุกครัวเรือน ให้สามารถแลกกล่องรับสัญญาณทีวีดิจิตอล ได้เป็น 2 ระบบ คือ รับชมระบบทีวีดิจิตอลได้ และรับชมระบบทีวีดาวเทียมได้ด้วย จากเดิมที่สามารถแลกได้จากกล่องระบบดิจิตอลเท่านั้น
ทั้งนี้คาดว่าจะใช้เวลาเตรียมการเพื่อให้เริ่มใช้คูปองแลกกล่องระบบไฮบริดได้ในอีก 1-2 เดือน หรือ ประมาณกลางเดือนพฤษภาคมนี้ พร้อมจะขยายอายุการใช้งานคูปองที่แจกแก่ประชาชนทุกล๊อตออกไปอีก 2 เดือน เพื่อให้ประชาชนเลือกใช้สิทธิ์ได้
สำหรับกล่องไฮบริดดังกล่าวจะเป็นการรับชมได้ 2 ระบบในกล่องเดียว การใช้งานสามารถติดตั้งกับสายอากาศระบบทีวีดาวเทียมที่ใช้งานอยู่เดิมควบคู่กับการรับชมทีวีระบบดิจิตอล
MThai News
