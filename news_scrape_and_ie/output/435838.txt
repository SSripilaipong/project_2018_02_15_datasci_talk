ประจิน ชี้ผล เจรจาการบินพลเรือนประเทศญี่ปุ่นวันนี้!  พร้อมแจงผลกระทบด้านการบิน
พล.อ.อ.ประจิน จั่นตอง รัฐมนตรีว่าการกระทรวงคมนาคม  เปิดเผยว่า  ในการที่ กรมการบินพลเรือนประเทศญี่ปุ่น (JCAB) ยังไม่ได้ลงนามในบันทึกข้อตกลงร่วมกัน (MOU) กับ กรมการบินพลเรือน (บพ.) เพื่อผ่อนปรนเรื่องการเปิดทำการบินระหว่างไทยกับญี่ปุ่น
เนื่องจากทาง JCAB ต้องการตรวจสอบรายละเอียดเงื่อนไขต่างๆ ให้ชัดเจนอีกครั้ง โดยก่อนเที่ยงวันนี้ ทาง JCAB ยืนยันว่าจะมีคำตอบ ซึ่งมีแนวโน้มเป็นไปในทิศทางทางดี โดยเจแค็บส่งผู้แทนมาเจรจากับกรมการบินพลเรือน (บพ.) ของไทย ตั้งแต่วันที่ 1 เม.ย. และจะมีความชัดเจนในวันนี้

ทั้งนี้ หลังจาก บพ.เจรจากับ JCAB ทำให้มีความมั่นใจว่า จะสามารถปรับแผน แก้ไขข้อบกพร่องเพื่อนำไปสู่การยกเลิกประกาศข้อบกพร่องที่มีนัยสำคัญต่อความปลอดภัย (Significant Safety Concerns-SSC) จากไอเคโอได้ภายใน 60 วันที่เหลืออยู่อย่างแน่นอน
ส่วนเรื่องการพิจารณาออกใบอนุญาตสำหรับรายใหม่นั้น ได้สั่งการให้ชะลอไว้ก่อน จนกระทั่งมีความพร้อมทั้งด้านบุคลากร คาดว่าไม่เกินสิ้นปี 2558 จะชัดเจน และจะต้องมีการรับคนเข้ามาทำงานเพิ่มไม่ต่ำกว่า 50 คน
เพราะจะต้องมีการจัดตั้งสถาบันการบินพลเรือนแห่งชาติเป็นองค์กรใหม่ และเพิ่มเจ้าหน้าที่ในส่วนการพิจารณาออกใบอนุญาตการบิน ขณะนี้มี 16 คน ต้องเพิ่มให้ได้ไม่น้อยกว่า 32 คน และอาจรับคนรุ่นใหม่เพิ่มเข้ามาอีก
ขณะที่เกาหลีใต้ ตอนนี้ยังไม่มีหนังสือห้ามไม่ให้สายการบินเช่าเหมาลำจากไทยเข้าประเทศอย่างเป็นทางการ ส่วนของทางการจีนเองก็ไม่ได้มีปัญหา
โดยจะมีการตั้งทีมเจ้าหน้าที่ไปเจรจาวันที่ 8 เม.ย.นี้ ขณะที่ออสเตรเลียและประเทศอื่นๆ ในยุโรป เช่น ฝรั่งเศส เยอรมนี จะมีการเดินทางไปชี้แจงทำความเข้าใจในช่วงหลังเทศกาลสงกรานต์เป็นต้นไป
อย่างไรก็ตาม  ‘ ในวันนี้จะแถลงข่าวร่วมกับฝ่ายความมั่นคง เรื่องผลกระทบด้านการบิน มีกำหนดแถลงข่าวผ่านโทรทัศน์รวมการเฉพาะกิจในเวลา 10.30-11.30 น.’
ซึ่งนายกรัฐมนตรีจะแถลงชี้แจงเรื่องความมั่นคง โดยฝ่ายความมั่นคงเห็นว่า ผลกระทบด้านการบินที่เกิดขึ้นขณะนี้เป็นเรื่องสำคัญเร่งด่วนที่กระทบกับความมั่นคงเช่นกัน จึงให้นำเรื่องนี้เข้าไปร่วมแถลงข่าวด้วย เพื่อให้สาธารณชนรับทราบและเข้าใจตรงกัน

ติดตามข่าวสารการค้าการลงทุนทั้งหมดได้ที่นี่>>>>>>>>>>>>>>>>>>>>>>>

MThai News
