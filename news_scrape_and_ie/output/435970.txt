คลัง เตือนประชาชน ระวังผู้แอบอ้างประกอบธุรกิจนาโนไฟแนนซ์ หลอกให้ฝากเงิน ย้ำสินเชื่อนาโนไฟแนนซ์ไม่มีการรับเงินฝากจากประชาชน

นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง (สศค.) ในฐานะโฆษกกระทรวงการคลัง เปิดเผยว่า ปัจจุบันมีผู้แอบอ้างว่าได้รับอนุญาตจากกระทรวงการคลังให้ประกอบธุรกิจสินเชื่อรายย่อยเพื่อการประกอบอาชีพภายใต้การกำกับ หรือสินเชื่อนาโนไฟแนนซ์ โดยนอกจากให้บริการสินเชื่อแก่ประชาชนรายย่อยในอัตราที่สูงกว่าที่กฎหมายกำหนดแล้ว ยังมีการรับฝากเงินจากประชาชนเป็นการทั่วไป
ทั้งนี้ กระทรวงการคลังขอแจ้งว่าการประกอบธุรกิจสินเชื่อนาโนไฟแนนซ์จะต้องได้รับอนุญาตจากรัฐมนตรีว่าการกระทรวงการคลัง โดยธนาคารแห่งประเทศไทย (ธปท.) เป็นผู้กำกับดูแลและปัจจุบันยังไม่มีผู้ประกอบการรายใดได้รับใบอนุญาตดังกล่าว นอกจากนี้ การประกอบธุรกิจสินเชื่อนาโนไฟแนนซ์ไม่มีการรับเงินฝากจากประชาชน
สำหรับการกระทำดังกล่าวถือเป็นความผิดตามประกาศของคณะปฏิวัติ ฉบับที่ 58 ต้องระวางโทษจำคุกไม่เกิน 1 ปี หรือปรับไม่เกิน 20,000 บาท หรือทั้งจำทั้งปรับ
นอกจากนี้ การรับฝากเงินจากประชาชนที่ไม่ได้รับอนุญาตถือเป็นความผิดตามพระราชบัญญัติธุรกิจสถาบันการเงิน พ.ศ. 2551 ต้องระวางโทษจำคุกตั้งแต่ 2 ปี ถึง 10 ปี และปรับตั้งแต่ 200,000 -1,000,000 บาท หากประชาชนมีข้อสงสัยสอบถาม ธปท. โทร 1213 หรือ สศค.โทร.0 2273 9020 ต่อ 3288
