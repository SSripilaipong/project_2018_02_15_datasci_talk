‘ซีพีเวียดนาม ‘ทุมเงิน20ล้านเหรียญฯขยายธุรกิจมองรายได้ปีนี้เเจ่ม อุตสาหกรรมการเลี้ยงหมู โตได้อีก จากยอดความต้องการ  47 ล้านตัว/ปี ขณะที่ บริษัทฯผลิตได้เพียง  3.9 ล้านตัว/ปี ซึ่งยอดผลิตสูงสุดอันดับ 1
นายมนตรี สุวรรณโพธิ์ศรี กรรมการผู้จัดการ กลุ่มธุรกิจเกษตรอุตสาหกรรมและอาหาร เขตสาธารณรัฐสังคมนิยมเวียดนาม หรือ ซี.พี.เวียดนาม คอร์ปอเรชั่น จำกัด ในเครือ บริษัท เจริญโภคภัณฑ์อาหาร จำกัด (มหาชน) หรือ CPF  เปิดเผยว่า ซี.พี.เวียดนาม ดำเนินธุรกิจมาแล้วกว่า 20 ปี และมองว่าประเทศเวียนนามเป็นประเทศที่มีการเติบโตอย่างรวดเร็ว และมีความต้องการด้านการบริโภคค่อนข้างสูง เห็นได้จากการ ขยายตัวของช่องทางการจัดจำหน่าย
ซึ่งบริษัทได้ตั้งเป้าการกระจายสินค้า อาหารสำเร็จรูปของบริษัท นอกเหนือจาก การจำหน่ายผลิตภัณฑ์อาหารสำเร็จรูปไปที่โมเดิร์นเทรด และธุรกิจร้านอาหาร โดยตั้งเป้าในสิ้นปี 58 ซี.พี.เวียดนามจะมีซุ้มห้าดาวเพิ่มเป็น 1,200 สาขาทั่วประเทศ

จากปัจจุบันมีอยู่แล้ว 600 สาขา ส่วนร้านซีพีเฟรชมาร์ทจะมี 20 สาขาซึ่งส่วนใหญ่อยู่ในเมืองใหญ่ ได้แก่ โฮจิมินซิตี้ ฮานอย และดานัง ส่วนร้านซีพีช็อป หรือตู้เย็นชุมชนในปีนี้จะขยายเพิ่มเป็น 300 ร้านภายในสิ้นปี
และบริษัทตั้งเป้าขยายธุรกิจอาหารสำเร็จรูปจะเติบโต 30% ในปีนี้ เนื่องจากธุรกิจการส่งออกอาหารสำเร็จรูปของเวียดนามมีแนวโน้มเติบโตขึ้นรวมถึงอาหารสำเร็จรูปเพิ่ม
ส่วนทางด้านอุตสาหกรรมการเลี้ยงหมู มองว่า ประเทศเวียดนามมีความต้องการบริโภคหมูสูงถึง 47 ล้านตัว/ปี และซี.พี.เวียดนาม เป็นผู้ผลิตอันดับ 1 มีกำลังผลิตเพียง 3.9 ล้านตัว/ปี หรือคิดเป็นสัดส่วนประมาณ 10% ของประเทศเท่านั้น จึงมองว่า อุตสาหกรรมการเลี้ยงหมูจะเติบโตได้อีกเป็นอย่างมาก
โดยปีนี้บริษัท วางงบลงทุนไว้เพื่อขยายกำลังการผลิตอาหารแปรรูปในเวียดนาม 20 ล้านเหรียญสหรัฐ ซึ่งจะเริ่มก่อสร้างโรงงานในปีนี้ และแล้วเสร็จปี 59
เพื่อรองรับตลาดเวียดนามและตลาดส่งออกที่มีโอกาสเติบโตอีกมาก โดยทิศทางการลงทุนในปีนี้จะเน้นขยายธุรกิจอาหารแปรรูปประเภทอาหารสำเร็จรูปพร้อมรับประทานเป็นหลัก
อย่างไรก็ตาม ผลประกอบการ ในปี 58 ซี.พี.เวียดนาม คาดว่าจะมีรายได้รวมประมาณ 2.4 พันล้านเหรียญสหรัฐ เติบโต 15% จากยอดขายประมาณ 2 พันล้านเหรียญสหรัฐในปีที่ผ่านมา
โดยส่วนใหญ่ 95% เป็นยอดขายจากในประเทศเวียดนาม ส่วนที่เหลือเป็นรายได้จากการส่งออก ขณะที่ซี.พี.เวียดนาม ได้เข้าไปลงทุนในเวียดนามตั้งแต่ปี 31 จนถึงปัจจุบัน โดยได้ลงทุนไปแล้วประมาณ 1 พันล้านเหรียญสหรัฐ


MThai News
