สปช.  เห็นชอบ  ร่างพ.ร.บ. กฎหมายดิจิทัลฯ  แนะวางกรอบให้ชัดป้องสิทธิของประชาชน หลังยังไม่ชัดเจนเรื่องอำนาจหน้าที
ที่ประชุมสภาปฏิรูปแห่งชาติ หรือ สปช.  ได้ลงมติเห็นชอบรายงานของคณะกรรมาธิการ หรือ กมธ. ปฏิรูปการสื่อสารมวลชนและเทคโนโลยีสารสนเทศ สปช.
เรื่อง  “กฎหมายดิจิทัลเพื่อเศรษฐกิจและสังคม” ด้วยคะแนนเสียง 163 ไม่เห็นด้วย 4 เสียง และงดออกเสียง 13 เสียง จากผู้เข้าร่วมประชุม 180 คน
โดยหลังจากนี้ กมธ.จะนำข้อสังเกตข้อเสนอแนะของสมาชิกไปปรับปรุงรายงานให้สมบูรณ์ยิ่งขึ้น ก่อนนำเสนอต่อคณะรัฐมนตรีเพื่อดำเนินการต่อไป

นายจุมพล รอดคำดี ประธานกรรมาธิการปฏิรูปการสื่อสารมวลชนและเทคโนโลยีสารสนเทศ  เปิดเผยว่า การขับเคลื่อนเข้าสู่ความเป็นดิจิทัลมีความสำคัญต่อการพัฒนาประเทศในทุกด้าน
โดยเฉพาะการพัฒนาธุรกิจการสื่อสารของประเทศในอนาคต ซึ่งจำเป็นต้องมุ่งเน้นการพัฒนาโครงสร้างพื้นฐานดิจิทัล สร้างความเชื่อมั่น รวมถึงแก้ไขปัญหาความเสี่ยงและความปลอดภัยระบบไซเบอร์เป็นสำคัญ
จึงจำเป็นต้องมีการจัดตั้งกระทรวงดิจิทัลเพื่อเศรษฐกิจและสังคมขึ้นเพื่อรองรับนโยบายในเรื่องนี้ ด้วยการปรับปรุงภารกิจและโครงสร้างของกระทรวงเทคโนโลยีสารสนเทศและการสื่อสารให้ครอบคลุมพร้อมผลักดันให้เกิดเศรษฐกิจดิจิทัล ให้กิจการด้านพาณิชย์อิเล็กทรอนิกส์ได้เติบโต
อย่างไรก็ตาม ยังมีหลายฝ่ายกังวลว่าอาจได้รับผลกระทบเมื่อร่างกฎหมายชุดเศรษฐกิจดิจิทัลมีผลบังคับใช้ ดังนั้น กมธ.จึงได้ศึกษาร่างกฎหมายเศรษฐกิจที่เกี่ยวข้อง
เช่น ร่าง พ.ร.บ.การพัฒนาดิจิทัลเพื่อเศรษฐกิจและสังคม, ร่าง พ.ร.บ.ว่าด้วยการรักษาความมั่นคงปลอดภัยไซเบอร์ และร่าง พ.ร.บ.องค์กรจัดสรรคลื่นความถี่และกำกับการประกอบกิจการวิทยุกระจายเสียงวิทยุโทรทัศน์และกิจการโทรคมนาคม
หลังศึกษารายละเอียดแล้วพบว่าภาพรวมของร่างกฎหมายในแต่ละฉบับ ไม่มีมาตรการรองรับหรือกลไกการปกป้องคุ้มครองสิทธิเสรีภาพของประชาชนโดยสวนทางกับการปฏิรูปเรื่องสิทธิเสรีภาพในการรับรู้ข้อมูลข่าวสารของประชาชน
ขาดการมีส่วนร่วมจากภาคส่วนต่างๆ ของสังคมและกรอบการทำงานอำนาจหน้าที่ของหน่วยงานที่จัดตั้งขึ้นยังไม่มีความชัดเจน ขณะที่โครงสร้างอำนาจหน้าที่ได้มุ่งเน้นการปกป้องความมั่นคงปลอดภัยของประเทศมากกว่าปกป้องความมั่นคงปลอดภัยของระบบไซเบอร์
ซึ่งจะส่งผลกระทบต่อความเชื่อมั่นของผู้ประกอบการลงทุนมากกว่าส่งเสริมให้เกิดการขับเคลื่อนนโยบายเศรษฐกิจดิจิทัล ตลอดจนต้องเปิดโอกาสให้องค์กรกำกับดูแลสื่อแข่งขันได้อย่างเสรีเพิ่มขึ้น
ดังนั้น กมธ.จึงขอให้หน่วยงานที่เกี่ยวข้องวางกรอบในเรื่องดังกล่าวให้มีความชัดเจนยิ่งขึ้น อาทิ ชะลอการพิจารณาร่าง พ.ร.บ.กสทช.พร้อมนำข้อมูลจากการศึกษาของ กมธ.ไปประกอบการพิจารณาเพื่อกำหนด นโยบายการพัฒนาในทิศทางที่เหมาะสม และคุ้มครองสิทธิเสรีภาพของประชาชนนำประเทศก้าวเข้าสู่การเป็นสังคมดิจิทัลที่สมบูรณ์ต่อไป
สมาชิก สปช.ส่วนใหญ่อภิปรายเห็นด้วยกับแนวทางการศึกษาของ กมธ.โดยเฉพาะการชะลอร่างกฎหมายบางฉบับ อาทิ ร่างกฎหมาย กสทช.เพื่อวางนโยบายการทำงาน
และการใช้งบประมาณให้ชัดเจน ขณะที่ร่างกฎหมายกองทุนพัฒนาดิจิทัลเพื่อเศรษฐกิจและสังคมควรมีการมุ่งเน้นการคุ้มครองผู้บริโภคเพิ่มขึ้นพร้อมขอให้มีการผลักดันให้เกิดการแข่งขันของผู้ประกอบการที่เป็นธรรมมากกว่านี้

ติดตามข่าวสปช.ทั้งหมดได้ที่นี่>>>>>
MThai News
