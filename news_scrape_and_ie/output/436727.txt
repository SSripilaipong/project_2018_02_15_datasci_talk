ณ เวลา 09.58  น. SET Index อยู่ที่ 1545.76  จุด เพิ่มขึ้น 0.90  จุด หรือ 0.06 % มูลค่าการซื้อขาย 940.16 ล้านบาท
บล.เคเคเทรด  : คาดหุ้นไทยวันนี้ จะเป็นการแกว่งตัวขึ้นลงในกรอบแคบ +/- จากราคาปิดเมื่อวานนี้ไม่เกิน 5 จุด  เนื่องจากเข้าใกล้ช่วงวันหยุดยาวของเทศกาลสงกรานต์ทำให้นักลงทุนรายย่อยมีโอกาสลดพอร์ตลงอีก
มูลค่าการซื้อขายจะเบาบางจากช่วงก่อนหน้าทำให้โอกาสที่ SET จะปรับขึ้นช่วงนี้ค่อนข้างจำกัดอีกทั้งตลาดหุ้นไทยยังขาดปัจจัยบวกต่อเศรษฐกิจ
โดยหลังการประชุมคณะรัฐมนตรีไปเมื่อวันอังคารทีผ่านมายังไม่มีความคืบหน้ามากนักที่จะขับเคลื่อนเศรษฐกิจในระยะใกล้ขณะที่ส่งออกส่อเค้าว่าจะอ่อนแอต่อเนื่องคาดว่าใน 1Q58 จะติดลบ 4%

นอกจากนี้เราเริ่มมองปัจจัยเสี่ยงจากการเมืองต่อเศรษฐกิจเพิ่มขึ้นหลังจากที่กรรมาธิการยกร่างรัฐธรรมนูญทบทวนร่างบทบัญญัติรัฐธรรมนูญครบทั้ง 315 มาตรา และหลังจากนี้จะเสนอร่างรัฐธรรมนูญฉบับแรกให้สภาปฏิรูปแห่งชาติพิจารณาในวันที่ 17 เม.ย.
ซึ่งร่างรัฐธรรมนูญฉบับใหม่จะเป็นตัวแปรสำคัญที่จะสร้างความเชื่อมั่นด้านเศรษฐกิจจนกว่าจะมีการเลือกตั้งทั่วไป เราประเมินว่าจนกว่าจะมีการลงคะแนนเสียงเพื่อรับร่างรัฐธรรมนูญในเดือน ส.ค. ประเด็นทางการเมืองหลายๆส่วนจะกลับมาเป็นมีน้ำหนักต่อการลงทุนในตลาดหุ้นรวมถึงธุรกิจภาคเอกชน และอาจจะทำให้นักลงทุนต่างประเทศชะลอการลงทุนเพื่อรอดูความชัดเจน
สำหรับปัจจัยต่างประเทศ จากการรายงานการประชุม Fed เมื่อคืนนี้ นักวิเคราะห์ส่วนใหญ่คาดว่า Fed จะปรับขึ้นในเดือน ก.ย. เนื่องจากดัชนีชี้นำเศรษฐกิจที่ประกาศล่าสุดส่วนใหญ่ยังคงอ่อนแอและถึงแม้ว่าจะมีดัชนีชี้นำบางตัวที่ดีขึ้น
เราคาดว่า Fed จะต้องใช้เวลาอีกระยะหนึ่งเพื่อคอยติดตามข้อมูลจนกว่าจะมั่นใจว่าเศรษฐกิจสหรัฐฯฟื้นตัวอย่างมีเสถียรภาพ ด้านราคาน้ำมันถูกยังกดดันจากที่ซาอุดีอาระเบียเพิ่มการผลิตน้ำมันในเดือน มี.ค. สูงเป็นประวัติการณ์ 10.3 ล้านบาร์เรล/วัน นอกจากนี้สหรัฐฯยังเปิดเผยปริมาณสต็อกน้ำมันประจำสัปดาห์เพิ่มขึ้น 10.9 ล้านบาร์เรลมากกว่าตลาดคาดการณ์
กลยุทธ์การลงทุน  นักลงทุนระยะสั้นให้ระมัดระวังการลงุทน หลีกเลี่ยงการไล่ราคาหุ้นเนื่องจากมูลค่าการซื้อขายเบาบางลง อีกทั้ง SET อาจจะแกว่งตัวลงมาที่แนวรับ 1,540 จุด สำหรับนักลงทุนระยะกลางที่มีหุ้นอยู่แนะนำให้ถือหุ้นต่อเพื่อทยอยขายบริเวณแนวต้าน 1,560 จุด  แนวโน้มวันนี้มองแกว่งตัว กรอบ 1,540 – 1,550 จุด

MThai News
