SLC ร่อน แถลงการณ์ กรณีแจ้งความดำเนินคดี ‘เทพชัย หย่อง’ ฐานหมิ่นประมาทผู้อื่นโดยการโฆษณา ทำลายความน่าเชื่อถือของ SLC

วันนี้ (9 เม.ย.2558) บริษัทโซลูชั่น คอนเนอร์ (1998) จำกัด (มหาชน)หรือ SLC ได้ส่งแถลงการณ์ถึงสื่อมวลชน ระบุว่า เมื่อวานนี้ ( วันที่ 8 เมษายน 2558 ) ที่ สน. ตลาดพลู แขวงตลาดพลู เขตธนบุรี นายอนุพงศ์ ผรณาปิติ ทนายความ บริษัท โซลูชั่น คอนเนอร์ (1998) จำกัด (มหาชน) หรือ SLC ได้เดินทางเข้าแจ้งความคดีอาญาในความผิดฐานหมิ่นประมาทผู้อื่นโดยการโฆษณา ตามประมวลกฎหมายอาญา มาตรา 326, 328 ความผิดการหมิ่นประมาท และความผิดหมิ่นประมาทโดยการโฆษณา ต่อ นายเทพชัย หย่อง ผู้ต้องหา
โดยบุคคลดังกล่าว ได้กระทำการหมิ่นประมาทโดยกล่าวข้อมูลเผยแพร่ในรายการ ตอบโจทย์ ซึ่งออกอากาศทางสถานีโทรทัศน์ ไทยพีบีเอส (THAI PBS) วันที่ 8 มกราคม 2558   โดยกล่าวในรายการว่า
“แน่นอน เนชั่นเป็นบริษัทมหาชนที่จดทะเบียนในตลาดหลักทรัพย์ นักลงทุนมีสิทธิโดยชอบธรรมที่จะเข้ามาลงทุน แต่ไม่เหมือนกับธุรกิจอื่น ๆ ซึ่งอุตสาหกรรมสื่อจะมีบรรทัดฐาน และมาตรฐานของตัวเอง ปรัชญา จริยธรรม และการปฏิบัติเพื่อประโยชน์สาธารณะ ซึ่งนักลงทุนต้องเข้าใจ” นายเทพชัยกล่าวต่ออีกว่า บุคคลที่เกี่ยวข้องกับ SLC ถูกสอบสวนในข้อกล่าวหาเรื่องการปั่นหุ้น
นายเทพชัยตั้งข้อสังเกต “หากพวกเขาสามารถซื้อหุ้นเนชั่นได้ในลักษณะนี้ พวกเขาก็สามารถที่จะทำการแบบเดียวกันนี้ กับธุรกิจสื่ออื่นๆ ได้ แต่ธุรกิจสื่อเป็นเรื่องเกี่ยวกับความน่าเชื่อถือ และความน่าเชื่อถือ คือสิ่งที่เงินไม่สามารถซื้อได้”
นายเทพชัย หย่อง กล่าวต่ออีกว่า “การลดสัดส่วนการเข้าถือหุ้นของ SLC ให้อยู่ในระดับที่เหมาะสมในเนชั่น สามารถแสดงให้ประชาชนเห็นว่า กลุ่มของตนเพียงต้องการลงทุนในธุรกิจ ไม่มีความตั้งใจ เจตนาที่จะเข้าไปแทรกแซงในการบริหารจัดการของบริษัท”
และต่อมาในวันที่ 10 มกราคม 2558 ได้นำคำพูดในรายการ ตอบโจทย์ ดังกล่าวตีพิมพ์เป็นภาษาอังกฤษ ลงในหนังสือพิมพ์ THE NATION ภาคภาษาอังกฤษ ซึ่งมีคำพูดของนายเทพชัย หย่อง โดยรวมมีเจตนาให้ผู้อื่นมองเห็นว่า บริษัท SLC มีเจตนาไม่บริสุทธิ์ หรือเป็นมือที่ไม่สะอาดในการเข้ามาซื้อหุ้นของบริษัท เนชั่น มัลติมีเดีย กรุ๊ป จำกัด (มหาชน) หรือ NMG
การนำเสนอข่าวดังกล่าวก่อให้เกิดความเสียหายแก่บริษัท SLC   ทำให้ประชาชนและผู้ลงทุนในตลาดหลักทรัพย์ ซึ่งเป็นผู้รับชมข่าวทางสถานีโทรทัศน์ช่องไทยพีบีเอส (THAI PBS)
และผู้ที่อ่านข่าวจากหนังสือพิมพ์ THE NATION เชื่อว่าผู้เสียหายเป็นบริษัทที่ไม่มีความน่าเชื่อถือ การดำเนินธุรกิจของ SLC เป็นการกระทำที่มีความน่าเคลือบแคลงสงสัยที่จะครอบงำการนำเสนอข่าวสาร โดยอ้างความชอบธรรมของบริษัทในเครือเนชั่นฯ และใช้สื่อทุกแขนงสร้างกระแสข่าวและนำเสนอข่าวสารให้ประชาชนเชื่อว่าเป็นการปกป้องสิทธิเสรีภาพสื่อมวลชน จากกลุ่มทุนที่มีเจตนาครอบงำกิจกรรมการสื่อสารมวลชน เป็นการกระทำหน้าที่ตามหลักจริยธรรมวิชาชีพและนำเสนอข่าวดังกล่าวเพื่อประโยชน์สาธารณะ
การสร้างกระแสข่าวในรายการ ตอบโจทย์   วันที่ 8 มกราคม 2558 และหนังสือพิมพ์ THE NATION ในวันที่ 10 มกราคม 2558 เป็นกระบวนการบ่อนทำลายความน่าเชื่อถือของ SLC ในตลาดหลักทรัพย์เอ็มเอไอ การเผยแพร่ข้อความเท็จดังกล่าว มีเจตนาใส่ความ SLC ซึ่งเป็นบริษัทมหาชนและเป็นบริษัทจดทะเบียนอยู่ในตลาดหลักทรัพย์เอ็มเอไอต่อบุคคลที่สาม
โดยประการที่น่าจะทำให้ SLC เสียชื่อเสียง ถูกดูหมิ่น หรือถูกเกลียดชัง โดยการนำข้อความอันเป็นเท็จเผยแพร่ในรายการโทรทัศน์ และลงในหนังสือพิมพ์   ซึ่งเป็นการกระทำความผิดตามประมวลกฎหมายอาญามาตรา 326, 328 พระราชบัญญัติว่าด้วยการกระทำความผิดหมิ่นประมาท
บริษัท SLC ซึ่งเป็นผู้เสียหาย ไม่มีทางอื่นใดที่จะเรียกร้องความชอบธรรมจาก นายเทพชัย หย่อง ได้ จึงต้องเข้าแจ้งความที่ สน. ตลาดพลู โดย พันตำรวจโท ทิวา ทองนพคุณ พนักงานสอบสวน สน. ตลาดพลูเป็นผู้รับเรื่องข้างต้นไว้แล้ว และจะดำเนินคดีตามขั้นตอนต่อไป
MThai News
