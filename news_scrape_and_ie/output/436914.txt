‘เอาใจคอบอล’  กสิกร  ผนึกสโมสรฟุตบอลไทย 39 ทีมออกบัตรเดบิต คาดยอดบัตรใหม่ 4.6 ล้านใบ
นายปกรณ์ พรรธนะแพทย์ รองกรรมการผู้จัดการอาวุโส ธนาคารกสิกรไทย จำกัด(มหาชน) หรือ KBANK  เปิดเผยว่าธนาคารกสิกรไทย ตอบรับกระแสบอลไทยฟีเวอร์ เดินหน้าออกบัตรเดบิตสโมสรฟุตบอลกสิกรไทย กับ 39 ทีม
เอาใจคอบอลไทย เผยยอดใช้จ่ายผ่านบัตรเดบิตกสิกรไทย 40,000 ล้านบาท คิดเป็น 40% ของมูลค่าใช้จ่ายผ่านบัตรเดบิตทั้งตลาด ครองมาร์เก็ตแชร์อันดับหนึ่ง ตั้งเป้าหมายปีนี้ออกบัตรใหม่ได้กว่า 4.6 ล้านใบ

โดยการออกบัตรเดบิตรูปแบบต่าง ๆ ที่สอดคล้องกับความสนใจและไลฟ์สไตล์ของลูกค้า ส่งผลให้ยอดบัตรเดบิตกสิกรไทยในช่วงที่ผ่านมามีการขยายตัวอย่างต่อเนื่อง และมียอดใช้จ่ายผ่านบัตรเดบิตกสิกรไทยสูงถึง 40,000 ล้านบาท คิดเป็น 40% ของมูลค่าการใช้จ่ายผ่านบัตรเดบิตทั้งตลาด ครองส่วนแบ่งการตลาดเป็นอันดับหนึ่ง
สำหรับในปีนี้ ธนาคารกสิกรไทยมีเป้าหมายที่จะขยายฐานลูกค้าบัตรเดบิตไปสู่ตลาดแฟนฟุตบอลไทย ซึ่งมีแนวโน้มเติบโตต่อเนื่องในช่วง 2-3 ปีที่ผ่านมา
จากผลความสำเร็จของฟุตบอลทีมชาติไทยชายและหญิง รวมทั้งการบริหารจัดการของลีกและสโมสรฟุตบอลไทยที่มีการพัฒนาต่อเนื่อง มีความเป็นมืออาชีพ
ธนาคารกสิกรไทยจึงได้ร่วมมือกับสโมสรฟุตบอลในไทยพรีเมียร์ลีก ดิวิชั่น 1 และดิวิชั่น 2 ทั่วประเทศ ออกบัตรเดบิตสโมสรฟุตบอลกสิกรไทย (KBank Football Club Debit Card) สำหรับ 39 ทีม เพื่อเปิดโอกาสให้แฟนฟุตบอลของสโมสรต่าง ๆ ได้เป็นเจ้าของบัตรเดบิตลวดลายตราสัญลักษณ์สโมสรที่ชื่นชอบซึ่งเป็นลิขสิทธิ์แท้จากสโมสร
อย่างไรก็ตามการร่วมกับ 39 สโมสร ออกบัตรเดบิตไปแล้วกว่า 45,000 ใบ และคาดว่าภายในสิ้นปี 2558 จะสามารถออกบัตรเดบิตสโมสรฟุตบอลกสิกรไทยได้รวมไม่ต่ำกว่า 130,000 ใบ
สำหรับภาพรวมธุรกิจบัตรเดบิตของธนาคารกสิกรไทย ณ สิ้นปี 2557 ธนาคารฯ มีฐานบัตรเดบิตอยู่ที่ 9.7 ล้านใบ สำหรับปี 2558 ธนาคารฯ ตั้งเป้าหมายออกบัตรเดบิตใหม่ได้กว่า 4.6 ล้านใบ

MThai News
