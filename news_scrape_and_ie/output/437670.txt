โบรกฯคาดหุ้นไทย วันนี้วอลุ่มเบาบางเหตุ นลท.ยังติดวันหยุดยาวสงกรานต์ แกว่งตัวกรอบ 1,540 – 1,555 จุด  แนะทยอยสะสมหุ้นที่คาดว่าผลงานQ1/58 เติบโตเด่น
บทวิเคราะห์ บล.เมย์แบงก์กิมเอ็ง  ระบุว่า ตลาดหุ้นไทยวันศุกร์ที่ผ่านมา SET INDEX แกว่งกรอบแคบ 1,545 จุด +/- โดยหุ้นหลักส่วนใหญ่ยังคงทรงตัวได้แข็งแกร่ง เช่น PTT / KBANK / SCC เป็นต้น
แต่ด้วยว่าเป็นช่วงคาบเกี่ยววันหยุดยาวของตลาดหุ้นไทย ทำให้ภาพรวมยังคงเป็นไปอย่างเปราะบาง  ปิด ณ สิ้นวัน SET INDEX บวกเล็กน้อย 2.72 จุด มาอยู่ที่ 1,547.83 จุด มูลค่าการซื้อขายเหลือเพียง 30,299 ล้านบาท
เงินทุนต่างชาติแม้ว่าจะขายสุทธิตลาดหุ้นไทยเป็นวันแรกในรอบ 4 วันทำการ เพียง 251 ล้านบาท และขายสุทธิตลาดตราสารหนี้เป็นวันที่ 2 อีก 4,051 ล้านบาท แต่คงการ Long สุทธิใน SET50 Index Futures เป็นวันที่ 8 อีก 2,120 สัญญา สะท้อนมุมมองต่อหุ้นหลักในตลาดหุ้นไทยมี Downside risk ที่จำกัดในช่วงหลังวันหยุดยาว
เราคงมุมมองการลงทุนเป็น “กลาง” วันที่ 16 ประเมินกรอบแกว่ง SET INDEX ระหว่าง 1,540 – 1,555 จุด และมูลค่าการซื้อขายเบาบางต่อเนื่องจากปลายสัปดาห์ที่ผ่านมา  เพราะนักลงทุนในประเทศส่วนใหญ่ยังคงติดช่วงวันหยุดคาบเกี่ยวของตลาดหุ้นไทย
ขณะที่ปัจจัยต่างประเทศเป็นกลางถึงบวก โดยเฉพาะจีนที่มีความเป็นไปได้สูงที่ ธนาคารกลางจีน จะผ่อนคลายนโยบายการเงินเพิ่มเติม อย่างการลด RRR ลง หลังภาพรวมเศรษฐกิจจีนใน 1Q58 เติบโตชะลอตัว
ภาคอสังหาฯ ยังไม่ฟื้นตัว ทำให้ภาพรวมตลาดหุ้นในเอเชียวานนี้ที่ปรับตัวลงหลังจีนประกาศตัวเลข GDP ใน 1Q58 เติบโตชะลอตัวต่ำสุดนับตั้งแต่ปี 2552
ด้านกรีซ ทั้งนายกฯ กรีซ และ เจ้าหนี้อียู ต่างเดินหน้าเจรจากันในช่วงที่ตลาดหุ้นไทยปิดทำการ แต่ยังไม่มีความคืบหน้า ทั้งนี้เส้นตายระหว่างกรีซ และ เจ้าหนี้อียู กำหนดไว้ที่ 24 เม.ย. เราคาดว่าการเจรจาจะเร่งตัว พร้อมกับ จำกัดกรอบการเจรจาลง เพื่อหาข้อสรุปให้ทันกับเส้นตายดังกล่าว
ปัจจัยที่จะทำให้ตลาดหุ้นไทยกลับมาโดดเด่นและทะลุแนว 1,555-1,560 จุดได้หรือไม่ ขึ้นอยู่กับผลการดำเนินงานในกลุ่มธนาคาร ซึ่งจะเริ่มทยอยประกาศในวันที่ 20 เม.ย.นี้เป็นต้นไป
กระแสเงินทุนต่างชาติมีแนวโน้มชะลอการลงทุนในช่วง 1-2 วันนี้ เพื่อรอผลดังกล่าวในสัปดาห์หน้า แต่แรงขายจากนักลงทุนต่างชาติก็เป็นไปอย่างจำกัดในช่วงนี้เช่นกัน
ดังนั้นการย่อตัวของ SET INDEX ในช่วง 1-2 วันนี้ กลายเป็นจังหวะของการเข้าทยอยสะสมหุ้นเป้าหมาย โดยเฉพาะหุ้นที่คาดว่าผลการดำเนินงานใน 1Q58 เติบโตเด่นกว่าค่าเฉลี่ยของกลุ่มอุตฯ ตลาด Nikkei – Kospi (7.30 น.) เปิดบวกเล็กน้อย สอดคล้องกับ DJIA คืนก่อนหน้าปิดบวกเช่นกัน
กลยุทธ์การลงทุน  ดังนั้น เราแนะนำ “นักลงทุนทยอยสะสมหุ้นเป้าหมาย โดยเฉพาะหุ้นที่ผลการดำเนินงานใน 1Q58 เติบโตเด่น หรือ หุ้นที่ยังมีประเด็นเชิงบวกต่อการประชุมผู้ถือหุ้น” เป็นทางเลือกของการเก็งกำไรในระลอกใหม่

ติดตามข่าวสาร ‘หุ้นไทยย้อนหลังทั้งหมด’ คลิ๊กเลย>>>>>>>
MThai News
