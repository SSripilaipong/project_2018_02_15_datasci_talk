ท่องเที่ยวพุ่ง 26% หนุน GDP ไตรมาส 1/58 คาดโตได้ 3% บวกการฟื้นตัวของอุตสาหกรรมรถยนต์
นายอาคม เติมพิทยาไพสิฐ รัฐมนตรีช่วยว่าการกระทรวงคมนาคม  ในฐานะเลขาธิการคณะกรรมการพัฒนาการเศรษฐกิจและสังคมแห่งชาติ หรือ สศช. เปิดเผยภายหลัง การประชุมคณะรัฐมนตรีเศรษฐกิจว่า สศช. มองว่า GDP ของไทยในช่วงไตรมาส 1/58 จะโตได้ 3%
เนื่องจาก ยอดการท่องเที่ยวเพิ่มมากขึ้น ดูได้จากรายงานข้อมูลนักท่องเที่ยว ของวันที่ 1 ม.ค.-15 เม.ย.58 เพิ่มขึ้น 26% บวกกับการฟื้นตัวของอุตสาหกรรมรถยนต์ที่สามารถส่งออกได้มากขึ้น ดุลการค้าและดุลบริการไทยดีขึ้น มีเงินทุนไหลเข้ามา ทำให้ดุลการชำระเงินเป็นบวกอยู่ที่ 3,000 ล้านเหรียญฯ
และทำให้ฐานะต่างประเทศเรายังดีอยู่ แต่แม้ว่าจะมีเกินดุลบัญชีเดินสะพัด อาจจะทำใหบาทแข็งขึ้น แต่เชื่อว่า ธปท.จะดูแลไม่ให้แข็งค่ามากเกินไป เพราะจะส่งผลกระทบต่อภาค SMEs
สำหรับ ภาคการส่งออกที่ ถือเป็นรายได้หลักของประเทศซึ่งมีสัดส่วน 70% ยังอยู่ในสภาวะอ่อนตัวจากเศรษฐกิจโลก แต่ยังประเมินว่าส่งออกทั้งปีจะอยู่ที่ 3.5%
ซึ่งยังไม่ฟื้นตัวเต็มที่ แต่ได้รับการชดเชยจากการท่องเที่ยว และประหยัดเงินราคาน้ำมัน ส่งผลให้ภาพรวมเศรษฐกิจสามารถโตได้ต่อเนื่อง
ส่วนภาคการส่งออกจะเห็นสัญญาณบวกตอนไหนนั้น ต้องขึ้นอยู่กับการส่งออกสินค้าโดยเฉพาะสินค้าเกษตรว่าจะส่งออกได้มากน้อยแค่ไหน รวมถึงตลาดอย่างสหรัฐ ยุโรปมีการปรับตัวดีขึ้นมากกว่าเดิมหรือไม่
อย่างไรก็ตาม การจัดเก็บภาษีภาครัฐเพิ่มจากปีที่แล้ว แม้ว่าจะต่ำกว่าประมาณการก็ตาม โดย 5 เดือนแรกอยู่ที่ 0.9% แต่ถ้านับ ม.ค.-ก.พ.อยู่ที่ 1.1% เทียบกับช่วงเดียวกัน
โดยมาจากรายได้การจัดเก็บภาษีมูลค่าเพิ่ม อยู่ที่ 0.5% จะส่งผลดีให้การบริโภคในประเทศมากขึ้น ส่วนการประเมิน GDP ยังคงเป้าเดิม

ติดตามข่าว การเงิน-การคลังทั้งหมดที่นี่>>>>>
MThai News
