เครือข่ายประชาชนไทยหยุดยั้งแฟรกกิ้ง ยื่นหนังสือคัดค้านการขุดเจาะปิโตรเลียมด้วยการใช้สารเคมี หรือการทำแฟรกกิ้งในประเทศไทย ขณะที่เจ้าหน้าที่ตำรวจ เข้าควบคุมสถานการณ์ พร้อมห้ามชูป้ายคัดค้าน

เจ้าหน้าที่ตำรวจ ดึงป้ายผ้าคัดค้านการทำแฟรกกิ้งในประเทศไทย ก่อนปะทะคารมกับกลุ่มผู้ชุมนุมเครือข่ายประชาชนไทยหยุดยั้งแฟรกกิ้ง บริเวณหน้าสถานทูตสหรัฐอเมริกาประจำประเทศไทย
กลุ่มผู้ชุมนุมฯ เดินทางมายื่นหนังสือต่อเจ้าหน้าที่สถานทูตสหรัฐอเมริกา เพื่อขอให้สภาคองเกรส สอบสวน บริษัท อพิโก เชฟรอน และบริษัทสัญชาติอเมริกาอื่นๆ ที่ใช้สารเคมีขุดเจาะก๊าซ หรือวิธีการแฟรกกิ้ง ทั้งบนบก และในทะเล เพราะอาจทำให้เกิดสารปนเปื้อนเข้าไปยังแหล่งน้ำกินน้ำใช้

รวมถึงเสนอให้ผู้บริหารบริษัทพลังงาน ที่เป็นผู้รับสัมปทานในประเทศไทยหยุดการใช้สารเคมี ที่อาจก่อให้เกิดมลภาวะ และเป็นอันตรายต่อสิ่งแวดล้อมในกระบวนการสำรวจและผลิตปิโตรเลียมทันที รวมถึงขนย้ายสิ่งของและอุปกรณ์ออกไปจากประเทศไทยโดยเร็ว
แกนนำเครือข่ายฯ เปิดเผยหลังจากเข้ายื่นหนังสือว่า สถานทูตสหรัฐอเมริกาได้รับเรื่องแล้ว และจะใช้เวลาพิจารณาเอกสารประมาณ 1 สัปดาห์ เพื่อสืบสวนหาข้อเท็จจริง ว่ามีการใช้สารเคมีที่ผิดกฎหมาย และมีผลกระทบต่อสิ่งแวดล้อมจริงตามข้อเรียกร้องหรือไม่ ซึ่งหากพบข้อเท็จจริงตามที่กล่าวอ้าง ก็จะดำเนินการสืบสวนเพื่อเอาผิดต่อไป
ที่มา : voicetv
MThai News

