พล.อ.อ.  ประจิน จั่นตอง  ขอความร่วมมือตรึง ค่าโดยสาร ไว้เท่าเดิม หลังผู้ประกอบการ รถเมล์ ร่วมขอ ขึ้นราคา  2 บาท
จากกรณีที่ผู้ประกอบการรถโดยสารประจำทางหรือ รถร่วม องค์การขนส่งมวลชนกรุงเทพฯ (ขสมก.) ขอขึ้นค่าโดยสารเพิ่มอีก 2 บาท ล่าสุดเมื่อวันที่ 20 เม.ย. 58 พล.อ.อ. ประจิน จั่นตอง รมว.คมนาคม เผยถึงกรณีดังกล่าวว่า
อยากขอความร่วมมือให้ผู้ประกอบการตรึงค่าโดยสารไว้เท่าเดิมก่อน เนื่องจากอยู่ในช่วงเวลาที่รัฐบาลต้องการทำให้ประชาชนมีความสุข จึงเห็นว่าควรชะลอเรื่องการพิจารณาขึ้นค่าโดยสารออกไปและยังไม่ให้ปรับค่าโดยสารขึ้นในช่วงนี้ เพราะอาจส่งผลกระทบในทางลบต่อประชาชนได้และที่สำคัญเมื่อเดือน ก.พ. ที่ผ่านมา กระทรวงคมนาคมเพิ่งอนุมัติขึ้นค่าโดยสารไปแล้ว 1 บาท


ด้าน นางสร้อยทิพย์ ไตรสุทธิ์ ปลัดกระทรวงคมนาคม เผยถึงความคืบหน้าการกำหนดมาตรการลดภาระค่าครองชีพด้านการเดินทางของประชาชนในโครงการรถเมล์และรถไฟฟรีใหม่ใน วันที่ 1 ส.ค.นี้ ว่า จะสรุปรายละเอียดมาตรการเสนอให้ ครม. พิจารณาได้เดือน เม.ย. นี้
จากนั้นกระทรวงมหาดไทยจะเปิดให้กลุ่มผู้มีรายได้น้อย ซึ่งเป็นกลุ่มคนที่ได้รับสิทธิส่วนลดค่าโดยสาร 50% มาลงทะเบียนขอรับสิทธิ ณ ที่ว่าการอำเภอและสำนักงานเขตภายในเดือน พ.ค. เพื่อเข้าสู่ขั้นตอนการตรวจสอบสิทธิ์และให้การรับรองสิทธิ์โดยผู้ว่าราชการจังหวัด
ทั้งนี้ ช่วงแรกจะยังไม่สามารถออกบัตรให้กับผู้มีรายได้น้อยได้ทันแต่เบื้องต้นอาจจัดทำเครื่องหมายแสดงสัญลักษณ์หรือสติ๊กเกอร์เพื่อแจกให้ผู้มีรายได้น้อยติดที่บัตรประชาชนเพื่อใช้เป็นหลักฐานในการรับสิทธิไปก่อน ซึ่งคาดว่าจะสามารถแจกสติ๊กเกอร์ให้แล้วเสร็จได้ภายในเดือน ก.ค. นี้
สำหรับเป้าหมายผู้ใช้บริการขณะนี้ชัดเจนแล้วว่ามี 2 กลุ่ม คือ กลุ่มที่ได้สิทธิใช้บริการฟรี ได้แก่ ผู้พิการ ผู้สูงอายุที่มีอายุเกิน 60 ปี เด็กที่มีอายุ 14 ปี หรือต่ำกว่า ทหารผ่านศึก พระภิกษุ สามเณร และแม่ชี ส่วนกลุ่มที่ 2 คือ ผู้ใช้บริการที่ได้ส่วนลดค่าโดยสาร 50% ได้แก่ ผู้มีรายได้น้อย นักเรียนนิสิต และกลุ่มคนว่างงาน แต่ขณะนี้ยังติดปัญหาเรื่องการตีความคำว่าผู้มีรายได้น้อยว่าควรจะคิดจากระดับรายได้เท่าไรจึงจะเหมาะสม
MThai News
