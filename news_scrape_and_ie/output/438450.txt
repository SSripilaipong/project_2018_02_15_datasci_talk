สลาก เล็งเพิ่มส่วนแบ่งให้ผู้ค้าจาก10บ.เป็น15 บ.ตาม นายกฯเสนอ ย้ำห้ามผู้ค้ารวมชุด เจอรวมชุดยึดโควตาคืนทันที
นายสมชัย สัจจพงษ์ อธิบดีกรมศุลกากร ในฐานะประธานกรรมการสลากกินแบ่งรัฐบาล  กล่าวว่า ได้เร่งให้สำนักงานสลากฯ ไปพิจารณาว่าจะใช้มาตรา 44 ในประเด็นใดบ้างแก้ปัญหาสลาก โดยสิ่งที่จะนำมาใช้นั้นต้องไม่ขัดกับการแก้ไข พ.ร.บ.
รวมถึงต้องไปพิจาณาว่าที่นายกฯ ต้องการให้เพิ่มส่วนแบ่งให้ผู้ค้ารายย่อยเป็น 15 บาทต่อใบนั้นสามารถทำได้หรือไม่ เพราะตาม พ.ร.บ.ที่แก้ไขนั้นเพิ่มให้เป็น 10 บาทเท่านั้น
จากขณะนี้ให้ 5.60 บาท (7% จากราคาขาย) เพราะถ้าเพิ่มให้ 15 บาท ต้องยอมรับว่าจะทำให้รายได้ของรัฐลดลง และอาจไม่จำเป็นต้องตั้งกองทุนซื้อคืนสลาก

“ขณะนี้สำนักงานสลากฯ กำลังพิจาณาว่าจะดำเนินการอย่างไร โดยจะนำสิ่งที่นายกฯเคยให้สัมภาษณ์มาดูความเป็นไปได้ และความเหมาะสมที่จะดำเนินการ รวมถึงต้องพิจาณาว่าจะทำให้รายได้สูญเสียรายได้แค่ไหน
ส่วนในเรื่องการกระจายสลาก และการเลิกโควตา 5 เสือ เป็นสิ่งที่สำนักงานสลากฯ กำลังดำเนินการอยู่แล้ว โดยหลังจากได้ข้อสรุปชัดจนแล้ว จะนำไปหรือกับทางกระทรวงการคลัง” นายสมชัยกล่าว
นายสมชัย กล่าวต่อว่า สำหรับสลากที่จะหมดอายุในเดือนมิถุนายน 48 ล้านฉบับนั้นที่ประชุมบอร์ดสลากเมื่อ 26 มีนาคมมีมติให้ต่ออายุโควตาให้ผู้ค้ารายเดิมที่เป็นรายย่อย สมาคนคนพิการ และมูลนิธิไปแล้ว
โดยเดือนมิถุนายนนี้ยังไม่มีโควตาของนิติบุคคล (5 เสือ) ซึ่งรอบของนิติบุคคลคือในเดือนกรกฎาคม 22 ล้านฉบับ ตรงนี้มีแนวคิดว่าจะมีการรื้อโควตาของนิติบุคคลใหม่ไม่ต่อให้รายเดิมทันทีเหมือนรายย่อย แต่จะเปิดให้นิติบุคคลที่สนใจมาลงทะเบียนใหม่ทั้งหมด
ทั้งนี้ในกระจายสลากตั้งแต่วันที่ 1 มิถุนายนเป็นต้นไปนั้นจะให้จัดสรรให้ต่างจังหวัดเพิ่มขึ้น เป็น 75% และใน กทม.เพียง 25% จากขณะนี้ในต่างจังหวัดได้รับจัดสรรเพียง 10% ใน กทม. 85-90%
พร้อมทั้งจะมีเงื่อนไขอย่างเข้มงวดว่าผู้ที่ได้รับโควตาไปขาย ต้องขายเอง มีสถานที่ขายชัดเจน ต้องมีบัตรประจำตัวผู้ค้า ที่สำคัญต้องห้ามนำไปรวมชุดถ้าเจอผิดเงื่อนไขให้ยึดโควตาคืนทันที โดยขณะนี้กำลังรอให้สำนักงานสลากประกาศฯ หลักเกณฑ์ห้ามรวมชุด ซึ่งจะเริ่มทันทีในสลากรายย่อย 48 ล้านฉบับ
“ในเงื่อนไขในสัญญาระหว่างผู้ค้าและสำนักงานสลากฯนั้นมีกำหนดชัดเจนว่าต้องขายนำไปขายปลีกและห้ามรวมชุด ซึ่งเรื่องนี้บอร์ดมีมติไปแล้วว่าให้สำนักงานสลากฯ ดำเนินการอย่างไร แต่ที่ผ่านมาสำนักงานสลากฯ ยังไม่สามารถยึดโควตาคืนได้ ดังนั้นคงต้องมีปรับเงื่อนไขให้เข้มข้นมากขึ้น” นายสมชัยกล่าว
นายสมชัยกล่าวต่อว่า ในเรื่องการเงื่อนในสัญญา หลักเกณฑ์ของสลากฯ ที่จะประกาศใช้นั้นคงต้องมีการนำเข้าหารือในที่ประชุมสลากฯ วันที่ 25 เมษายนนี้ ส่วนกรณีขายในร้านสะดวกซื้อนั้นขณะนี้ยังไม่หารือกันไม่จบ เพราะทางร้านค้าสะดวกซื้อมีเงื่อนไขขอให้มีการซื้อคืนหากขายไม่ได้ แต่ พ.ร.บ.ยังแก้ไขไม่เสร็จ จึงยังกองทุนซื้อคืนไม่ได้

ที่มา มติชน
MThai News
