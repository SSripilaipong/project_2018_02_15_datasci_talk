‘กรมบัญชีกลาง’ เพิ่มเบี้ยหวัดบำนาญ4% รับทรัพย์23 เม.ย.นี้!หวัง! ช่วยบรรเทาความเดือดร้อนด้านค่าครองชีพในปัจจุบัน
นายมนัส แจ่มเวหา อธิบดีกรมบัญชีกลาง  เปิดเผยว่า  กรมบัญชีกลาง ได้คำนวณบำนาญที่จะได้รับเงินช่วยค่าครองชีพผู้รับเบี้ยหวัดบำนาญ (ช.ค.บ.) เพิ่มขึ้นอีก 4% เสร็จครบทุกส่วนราชการ พร้อมทั้งตรวจสอบความถูกต้องเสร็จเรียบร้อยแล้ว

โดยเมื่อวันจันทร์ที่ 20 เมษายน 2558 ได้โอนเงินให้ธนาคารต่างๆ เพื่อให้ธนาคารดำเนินการนำเงินเข้าบัญชีของผู้รับบำนาญโดยตรงต่อไป หลังจากที่พระราชกฤษฎีกาเงินช่วยค่าครองชีพผู้รับเบี้ยหวัดบำนาญ (ฉบับที่ 15) พ.ศ. 2558ได้ประกาศในราชกิจจานุเบกษาแล้ว และมีผลย้อนหลังตั้งแต่เดือนธันวาคม 2557
ทั้งนี้ ผู้รับบำนาญที่จะได้รับเงินเพิ่มในครั้งนี้ มีจำนวน 545,824 คน โดยเป็นเงินตกเบิก 4% รวม 4 เดือน  (ธันวาคม 2557 – มีนาคม 2558) จำนวน 1,729 ล้านบาท บวกกับบำนาญอัตราใหม่เดือนละ 11,684 ล้านบาท รวมเป็นเงินที่จะต้องจ่ายในเดือน เม.ย.นี้ ทั้งสิ้น 13,413 ล้านบาท
“ผู้รับบำนาญจะได้รับเงินบำนาญของเดือนเมษายนในอัตราใหม่ คือเพิ่ม 4% แล้ว พร้อมทั้งจะได้รับเงินตกเบิกส่วนเพิ่ม 4% อีก 4 เดือน ซึ่งโอนเงินทั้งเงินบำนาญและเงินตกเบิกเข้าบัญชีธนาคารให้ผู้รับบำนาญทุกคนในวันที่ 23 เมษายนนี้ หวังว่าการปรับเพิ่มเงินดังกล่าวให้กับผู้รับบำนาญ จะช่วยบรรเทาความเดือดร้อนในการครองชีพกับภาวะเศรษฐกิจปัจจุบันได้ระดับหนึ่ง” นายมนัสกล่าว

MThai News
