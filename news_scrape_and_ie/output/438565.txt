กฟผ .เผยยอดใช้ไฟฟ้าวันนี้สูงสุดทำลายสถิติปีก่อน หลังอากาศร้อนจัดใกล้แตะ 40 องศา
นายทวารัฐ สูตะบุตร รองปลัดกระทรวงพลังงาน  เปิดเผยว่า การไฟฟ้าฝ่ายผลิตแห่งประเทศไทย หรือ กฟผ.ได้รายงานสถานการณ์การใช้ไฟฟ้าสูงสุด หรือ พีค(Peak) ของประเทศไทย ล่าสุดเมื่อเวลา 14.13 น.ได้สร้างสถิติใหม่ของประเทศ โดยมียอดการใช้ไฟฟ้าสูงสุดอยู่ที่ 27,139 เมกะวัตต์ ทำลายสถิติพีค เมื่อต้นเดือนเมษายนที่ผ่านมา (วันที่ 7 เม.ย.) ที่ระดับ 27,056.8 เมกะวัตต์ ซึ่งถือเป็นสถิติที่ได้ทำลายสถิติพีคของปี 2557 ที่ระดับ 26,942.1 เมกะวัตต์มาแล้ว

ซึ่งสถิติพีคใหม่ที่เกิดขึ้นในครั้งนี้มาจากสาเหตุสภาพอากาศที่ร้อนจัดถึง 38.3 องศาเซลเซียส ซึ่งจะทำให้เกิดการใช้พลังงานมากเพิ่มขึ้นตามไปด้วย
โดยเฉพาะจากภาคธุรกิจ อาคารสำนักงาน ออฟฟิต และประชาชนทั่วไป ซึ่งสาเหตุหลักๆ มาจากกรณีที่มีการใช้เครื่องปรับอากาศที่ต้องทำงานหนักมากยิ่งขึ้น
ซึ่งกระทรวงพลังงาน คาดว่ามีโอกาสที่ประเทศไทยจะได้สร้างสถิติพีคของปีนี้อีกหลายครั้ง หากสภาพอากาศยังคงร้อนอบอ้าว และมีแนวโน้มที่อุณหภูมิจะเพิ่มสูงขึ้นเรื่อย ๆ

MThai News
