น้ำมันโลก ‘ร่วง’ ลง 1.12 ดอลลาร์ หรือราว 2% รับข่าว หลังซาอุฯยุติการโจมตีเยเมน
ราคาน้ำมันดิบเวสต์เท็กซัส อินเตอร์มีเดียต  ส่งมอบเดือนพฤษภาคม ที่ ตลาดไนเม็กซ์  สหรัฐ ร่วงลง 1.12 ดอลลาร์ หรือราว 2% มาอยู่ที่ 55.26 ดอลลาร์ต่อบาร์เรล ในการซื้อขายวันสุดท้ายของสัญญาน้ำมันล่วงหน้าเดือนพฤษภาคม
ขณะที่ราคาน้ำมันดิบเบรนท์ ทะเลเหนือ ส่งมอบเดือนมิถุนายน ในตลาดลอนดอน อังกฤษ ลดลง 1.37 ดอลลาร์ หรือราว 2.2% มาอยู่ที่ 62.08 ดอลลาร์
เทรดเดอร์ชี้ว่า นักลงทุนพากันเทขายน้ำมัน หลังได้รับทราบข่าว ซาอุดีอาระเบีย และชาติพันธมิตร กำลังจะยุติการโจมตีกลุ่มกบฏฮูตี ในเยเมน สถานการณ์ดังกล่าวช่วยทำให้ การคาดการณ์ถึงการจัดหาที่อาจตึงตัวขึ้นเริ่มเบาบางลง
เพราะแม้เยเมน จะไม่ใช่ประเทศผู้ผลิตน้ำมันรายสำคัญ แต่ตลาดก็กังวลถึงผลกระทบของการโจมตี ที่ดำเนินมาร่วม 4 สัปดาห์ จะส่งผลกระทบต่อภูมิภาคตะวันออกกลาง โดยเฉพาะอิหร่าน ซึ่งเป็นแหล่งจัดหาน้ำมันสำคัญของโลก
ล่าสุด ซาอุดีอาระเบียได้ประกาศยุติปฏิบัติการโจมตีทางอากาศต่อต้านกลุ่มกบฎฮูตีในเยเมนที่ดำเนินมานาน 4 สัปดาห์แล้ว ความเคลื่อนไหวดัวงกล่าวสอดคล้องกับคำกล่าวอ้างของนายอับเดล มาเลก อัล-อิจรี แกนนำอาวุโสกลุ่มกบฏฮูตีที่ว่าใกล้บรรลุข้อตกลง
เพื่อยุติความขัดแย้งที่ยืดเยื้อมานานเกือบเดือนได้แล้ว ด้านอิหร่านแสดงความยินดีต่อถ้อยแถลงของพันธมิตร และว่าเป็นมาตรการที่มุ่งไปสู่การแก้ปัญหาทางการเมืองในเยเมน
ขณะเดียวกันมีรายงานว่า เรือบรรทุกเครื่องบินและเรือลาดตระเวนติดขีปนาวุธนำวิถีของสหรัฐได้เดินทางมุ่งหน้าสู่ทะเลอาหรับเมื่อวานนี้ และสหรัฐได้แถลงด้วยว่ากำลังเฝ้าติดตามกองเรืออิหร่าน ซึ่งต้องสงสัยว่ากำลังขนอาวุธไปส่งให้กลุ่มกบฏฮูตีในเยเมน ถือเป็นการละเมิดมติของสหประชาชาติ

MThai News
