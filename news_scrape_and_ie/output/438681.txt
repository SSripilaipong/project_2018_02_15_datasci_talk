กสิกรไทย  จับมือ  ธ.ก.ส.  หนุน ธุรกิจเกษตรพืชไร่ ซื้อ-ขายผ่านระบบ  หวังช่วยเพิ่มศักยภาพการซื้อขายพืชไร่ และการเข้าถึงแหล่งเงินทุนในอนาคต
นายพัชร สมะลาภา รองกรรมการผู้จัดการ ธนาคารกสิกรไทย  เปิดเผยว่า ปัจจุบันธนาคารกสิกรไทย มีลูกค้าที่ดำเนินธุรกิจด้วยการซื้อขายเงินสดเป็นหลัก ได้แก่ ธุรกิจจำหน่ายสลากกินแบ่งรัฐบาล ธุรกิจรับซื้อของใช้แล้ว (Recycle) และธุรกิจเกษตรพืชไร่ รวมมูลค่าเงินหมุนเวียนมากกว่า 82,100 ล้านบาทต่อปี
โดยเฉพาะการค้าขายสินค้าเกษตรที่มีผู้ซื้อ-ขายอยู่ในระบบจำนวนมาก มีมูลค่าปีละหลายหมื่นล้านบาท ยังคงชำระด้วยเงินสดเกือบทั้งหมด ทำให้เกิดความเสี่ยงในการถือครองเงินสดและความยากในการเข้าถึงสินเชื่อในระบบ
ดังนั้น ธนาคารกสิกรไทย จึงร่วมกับ  ธนาคารเพื่อการเกษตรและสหกรณ์การเกษตร (ธ.ก.ส.)  สนับสนุนธุรกิจเกษตรพืชไร่ให้โอนชำระค่าผลผลิตผ่านระบบ โดยผู้ประกอบการลานเกษตรจะทำการจ่ายค่าผลผลิตให้แก่ผู้ขาย

ทั้งผู้รวบรวมและเกษตรกร ผ่านระบบชำระเงินของธนาคารกสิกรไทย ซึ่งระบบจะโอนค่าผลผลิตเข้าบัญชีออมทรัพย์ของเกษตรกรที่ ธ.ก.ส. การโอนเงินชำระค่าผลผลิตให้เกษตรกรจะลดความเสี่ยงจากการถือครองเงินสดจำนวนมาก
ของผู้ประกอบการลานเกษตร ช่วยเพิ่มโอกาสในการรับซื้อผลผลิตทางการเกษตรได้มากขึ้น เพราะไม่ต้องสำรองเงินสดเป็นจำนวนมาก รวมทั้งส่งผลดีต่อผู้ประกอบการเอสเอ็มอี ลานเกษตรในการขอสินเชื่อเพิ่มเติมในอนาคต เพราะธนาคารจะทราบถึงวัตถุประสงค์ของการใช้เงินที่แท้จริง
สำหรับ ความร่วมมือในครั้งนี้จะช่วยให้ธนาคารกสิกรไทยสามารถให้บริการธุรกิจเกษตรพืชไร่ได้ครบตลอดทั้งวงจรธุรกิจ ทั้งกลุ่มผู้ประกอบการธุรกิจพืชไร่รายใหญ่ หรือลานเกษตร
ซึ่งจะรับซื้อผลผลิตจากกลุ่มผู้รวบรวมรายใหญ่ ผู้รวบรวมรายย่อย และรับซื้อจากเกษตรกรเฉลี่ย 300-400 รายต่อวัน โดยการซื้อ-ขายผลิตผลทางเกษตรด้วยเงินสด ซึ่งผู้ประกอบการลานเกษตรต้องสำรองเงินสดวันละ 10-12 ล้านบาท
ปัจจุบันธนาคารมีลูกค้ากลุ่มธุรกิจพืชไร่ ประมาณ 4,000 ราย มียอดสินเชื่อคงค้างอยู่ที่ 19,000 ล้านบาท และได้เปิดทดลองโครงการโอนเงินชำระค่าผลผลิตเพื่อเกษตรกรให้แก่ลูกค้าลานเกษตรที่รับซื้อผลผลิตลานมันในจังหวัดอุดรธานีและจังหวัดเลย ตั้งแต่ต้นเดือนเมษายนที่ผ่านมา ซึ่งธนาคารตั้งเป้าจะให้ความรู้และเปลี่ยนพฤติกรรมของธุรกิจอื่นๆ ที่ซื้อ-ขายเงินสดมาซื้อผ่านระบบให้มากขึ้น

MThai News
