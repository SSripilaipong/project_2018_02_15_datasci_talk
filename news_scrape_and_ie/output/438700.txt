รู้ยัง!  ททท.จับมือ เซ็นทรัล-เดอะมอลล์  ‘จัดโครงการเเต่งชุดไทยเดินห้าง’เพลินๆ รับส่วนลด80%
นายศุกรีย์ สิทธิวณิช รองผู้ว่าการด้านสื่อสารการตลาด การท่องเที่ยวแห่งประเทศไทย (ททท.)  เปิดเผยว่า หลังพบว่ากระแสการเดินทางท่องเที่ยวในประเทศของคนไทยช่วงสงกรานต์ที่ผ่านมา มีอัตราการเติบโตมากกว่าที่คาดการณ์ไว้คือ
มีจำนวนและรายได้นักท่องเที่ยวคนไทยเพิ่ม 8% สูงกว่าเป้าหมายเดิมที่ตั้งไว้ก่อนเทศกาลว่าจะเติบโต 7.25% โดยมีจำนวนนักท่องเที่ยวคนไทย 2.31 ล้านคน
สร้างเม็ดเงินหมุนเวียนราว 7,524 ล้านบาท ทำให้ประเมินว่าการเดินทางในช่วงโลว์ซีซันปีนี้ ตลาดในประเทศยังมีโอกาสเติบโตและอยู่ในช่วงขาขึ้นต่อเนื่อง

ดังนั้น ททท.จึงเตรียมแผนการกระตุ้นตลาดในเชิงกลยุทธ์คู่ขนานไปกับสร้างการรับรู้ปีการท่องเที่ยววิถีไทย ด้วยการร่วมมือกับห้างสรรพสินค้ารายใหญ่ อาทิ กลุ่มเซ็นทรัล กลุ่มเดอะมอลล์ และห้างสรรพสินค้าประจำจังหวัดต่างๆทั่วประเทศ
จัดโครงการพิเศษให้คนไทยและนักท่องเที่ยวชาวต่างชาติที่สวมชุดไทยมาช็อปปิ้งในห้างที่ร่วมรายการสามารถขอรับสิทธิพิเศษในการจับจ่ายสินค้า โดยได้รับการลดราคาพิเศษไม่เกิน 80% หรือให้คูปองลดราคาพิเศษ ภายใต้เงื่อนไขและช่วงเวลาที่แต่ละห้างกำหนด
ซึ่งช่วงเวลาร่วมโครงการดังกล่าวจะคาบเกี่ยวกับการจัดมหกรรมลดราคา “อะเมซิ่ง ไทยแลนด์ แกรนด์เซลล์” ที่จะมีขึ้นเป็นประจำทุกปีในราวเดือน มิ.ย.-ก.ย.นี้
นายศุกรีย์กล่าวว่า นอกจากนั้น ททท.ยังได้ร่วมกับบริษัทท่องเที่ยวออกแบบแพ็กเกจที่เจาะจงการท่องเที่ยวผ่านการช็อปปิ้งสินค้าโอท็อป โดยนำนักท่องเที่ยวลงไปยังชุมชนต่างๆที่มีสินค้าขึ้นชื่อ เพื่อให้เกิดการเดินทางท่องเที่ยวและใช้จ่ายเพื่อกระจายเม็ดเงินเข้าสู่ชุมชนโดยตรง
“นายกลินท์ สารสิน ประธานคณะกรรมการ ททท. ได้มอบหมายให้ฝ่ายที่เกี่ยวข้องวางกลยุทธ์ส่งเสริมการท่องเที่ยวในปีนี้ เพื่อสร้างแรงจูงใจให้คนไทยพาแม่เดินทางท่องเที่ยวเป็นของขวัญช่วงเทศกาลให้มากที่สุด
ดังนั้น ททท.จึงร่วมกับบริษัททัวร์เตรียมออกแพ็กเกจที่ออกแบบพิเศษเพื่อให้ตรงกับความต้องการของแม่-ลูก เช่น ทัวร์ไหว้พระ, ทัวร์ช็อปปิ้ง, ทัวร์ผ่อนคลายผ่านการทำสปา หรือนวดเพื่อสุขภาพ
โดยจะเริ่มจำหน่ายในงานวันธรรมดาน่าเที่ยว วันที่ 14-17 พ.ค.นี้ ที่ศูนย์ประชุมแห่งชาติสิริกิติ์ และโปรโมตต่อเนื่องอีกครั้งในเดือน ก.ค.เพื่อให้นักท่องเที่ยวมีเวลาเลือกซื้อก่อนถึงเทศกาลเดือน ส.ค.”

MThai News
แหล่งที่มา
