กสทช. มีมติเลื่อนการชำระเงินค่าประมูลทีวีดิจิตอล งวดที่ 2 ออกไป 1 ปี เหตุบ้านเมืองไม่สงบ กระทบขยายโครงข่ายที่ไม่เป็นไปตามแผน

นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เปิดเผยว่า ที่ประชุม กสทช. มีมติให้เลื่อนการชำระเงินค่าประมูลทีวีดิจิตอลในงวดที่ 2 วงเงิน 8,692,894,000 บาท ซึ่งจะครบกำหนดต้องชำระในวันที่ 24 พฤษภาคมนี้ ออกไปอีก 1 ปี เนื่องจากเกิดความไม่สงบทางการเมืองในช่วงที่ผ่านมา ส่งผลให้สภาพเศรษฐกิจของประเทศไม่ดีนัก การขยายโครงข่ายที่ไม่เป็นไปตามแผน
ทั้งนี้ จะมีการนำมติที่ประชุมไปรับฟังความเห็นสาธารณะให้แล้วเสร็จภายใน 15 วัน โดยมีประเด็นต่างๆ ได้แก่ เลื่อนการชำระเงินค่าประมูลออกไป 1 ปี เฉพาะงวดที่ 2 เท่านั้น หรือเลื่อนการชำระเงินค่าประมูลทุกงวดออกไป 1 ปี การคิดดอกเบี้ยระหว่างการเลื่อนการชำระการประมูล ตามประกาศของธนาคารแห่งประเทศไทย และให้กำหนดเงื่อนไขให้ผู้ประกอบการต้องทำการช่วยเหลือผู้บริโภคด้วย และจะนำเข้าที่ประชุม กสทช.อีกครั้งในวันที่ 20 พฤษภาคมนี้
MThai News
