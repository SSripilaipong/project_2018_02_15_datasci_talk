หุ้นไทย  เปิดบวก5.71จุด โบรกมองยังผันผวนจากแรงขายกดดัน แนะชะลอการลงทุน
ณ เวลา 09.59  น. SET Index อยู่ที่ 1550.55  จุด เพิ่มขึ้น 5.71 จุด หรือ  0.37 % มูลค่าการซื้อขาย 1246.70 ล้านบาท
บล.เคเคเทรด  คาด SET วันนี้มีโอกาส  Sideway ผันผวน  เรามองว่าประเด็นกดดันหลักจะเป็นการประกาศผลประกอบการ 1Q58 ซึ่งตลาดไม่เพียงแต่ผิดหวังกับผลประกอบการกลุ่มธนาคารทำให้มีแรงขายจากทั้งกลุ่มสถาบันและนักลงทุนต่างประเทศ
ทำให้ดัชนีของกลุ่มธนาคารปรับตัวลง 4% หลังจากประกาศงบออกมา นอกจากนี้เรายังมองว่ามีโอกาสที่จะเห็นผลประกอบการกลุ่ม Non-bank ที่จะประกาศหลังจากนี้จะออกมาไม่สดใสด้วยเช่นกัน โดยเป็นผลจากเศรษฐกิจโดยรวมที่ฟื้นตัวช้า
ล่าสุดฝ่ายวิจัยภัทรได้ปรับลดคาดการณ์ GDP growth ปี 58 ลงเหลือ 3.3% จาก 3.7% จากการส่งออก การบริโภค และการลงทุนภาครัฐที่ทำได้แย่กว่าคาด

ดังนั้นจึงต้องจับตาผล การประชุม กนง. วันที่ 29 เม.ย.นี้ โดยอัตราดอกเบี้ยพันธบัตรรัฐบาลไทยระยะ 10 ปีล่าสุดก็ปรับลงแรงต่อเนื่องจากวันก่อนและทำจุดต่ำสุดในประวัติการเหลือ 2.5% เรามองสะท้อนความคาดหวังการปรับลดดอกเบี้ย
สำหรับการประกาศตัวเลขสหรัฐเมื่อคืนนี้ บ่งชี้ถึงสัญญาณการชะลอตัวของเศรษฐกิจตามคาด หนุนน้ำหนักที่ FOMC จะเลื่อนการปรับขึ้นดอกเบี้ย ถือเป็นปัจจัยบวกอ่อนๆต่อตลาดหุ้นไทยส่วนตลาดหุ้นสหรัฐรับข่าวดังกล่าว กลับดีดตัวขึ้นทดสอบจุดสูงสุดเดิม แล้วยังมีปัจจัยการดีดตัวขึ้นของราคาน้ำมันดิบอีกราว 4%
ในทางเทคนิค สัญญาณบอกแนวโน้มไม่ค่อยดีนัก โดย SET เมื่อวานนี้ปิดต่ำกว่าเส้นค่าเฉลี่ยระยะสั้น (10วัน ที่ 1555 จุด) ระยะยาว (200 วัน ที่ 1550 จุด) พร้อมกันชี้แนวโน้มขาลง โดยมีแนวรับต่อไปบริเวณ Gap ที่ 1540 จุด
กลยุทธ์การลงทุน  แนะนำ ชะลอการลงทุนถือเงินสด หรือเลือก Selective Buy ในกลุ่มอุตสาหกรรมหรือหุ้นที่มีปัจจัยหนุนเฉพาะตัว เราคาดว่า SET แกว่งผันผวนในช่วง Earnings Season
โดยหุ้นที่ปัจจัยพื้นฐานดี และกำไร 1Q58 มีแนวโน้มเติบโต  ราคาหุ้นยังพอประคองตัวได้ (เช่น กลุ่มอาหาร ค้าปลีกและกลุ่มพลังงานบางตัว)  สวนการกับการปรับตัวลงของตลาดซึ่งนำโดยหุ้นที่กำไรมีทิศทางอ่อนแอ
Top Daily Pick  :  PTTEP  (มูลค่าเหมาะสม 132 บาท) เห็นสัญญาณฟื้นตัวของราคาน้ำมันดิบ คาด 1Q58 พลิกกลับมาเป็นกำไรและไม่ต้องรับรู้ผลด้อยค่าสินทรัพย์แบบใน 4Q57 อีกแล้ว
WORK  (มูลค่าเหมาะสม 47 บาท) เราคาดว่าบริษัทผ่านจุดต่ำสุดไปแล้วในปี 57 ในระยะสั้นมีปัจจัยบวกจากผลประกอบการ 1Q58 จะพลิกจากที่ขาดทุนมามีกำไรราว 20 ล้านบาท 
 แนวโน้มวันนี้มอง Sideway กรอบ 1,540 – 1,565 จุด

MThai News
