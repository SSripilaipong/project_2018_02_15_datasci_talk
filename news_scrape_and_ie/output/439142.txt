ธอส.  จัดประมูลบ้านมือ 2 คุณภาพดี /ทำเลเด่น 1,300 รายการ  เพื่อสนองนโยบายการกระตุ้นเศรษฐกิจ และขับเคลื่อนยุทธศาสตร์ลดความเหลื่อมล้ำของรัฐบาล
นางอังคณา ปิลันธน์โอวาท ไชยมนัส กรรมการผู้จัดการ ธนาคารอาคารสงเคราะห์ (ธอส.)  เปิดเผยว่า ธอส.ในฐานะสถาบันการเงินเฉพาะกิจของรัฐ จึงเพิ่มทางเลือกให้ประชาชนโดยเฉพาะกลุ่มรายได้น้อยสามารถมีที่อยู่อาศัยเป็นของตนเองได้ง่ายยิ่งขึ้น ด้วยการจัดงานประมูลทรัพย์สินของธนาคาร ครั้งที่ 1/2558
โดยคัดทรัพย์ NPA คุณภาพดี ทำเลเด่น จำนวนกว่า 1,300 รายการ ทั้งบ้านเดี่ยว บ้านแฝด ทาวน์เฮาส์ ห้องชุด ที่ดินเปล่าและอาคารแฟลต ประมูลขายพร้อมกันทั่วประเทศ แบ่งเป็นทรัพย์สินในเขตกรุงเทพฯ และปริมณฑล จำนวน 300 รายการ

อีกทั้งธนาคารยังมีส่วนลดพิเศษสำหรับทรัพย์ที่นำมาจัดประมูลในครั้งนี้อีกด้วย โดยมอบส่วนลดสูงสุดถึง 30% จากราคาปกติ โดยทรัพย์ราคาต่ำสุดราคาเริ่มต้นเพียง 72,000 บาทเท่านั้น โดยเป็นทรัพย์ประเภทห้องชุดโครงการเพชรธานี จ.สมุทรปราการ
นอกจากนี้ เพื่อเป็นการแบ่งเบาภาระค่าใช้จ่ายให้ลูกค้าประชาชนที่ต้องการซื้อที่อยู่อาศัย ธนาคารได้จัดทำโปรโมชั่นสินเชื่ออัตราดอกเบี้ยพิเศษสำหรับผู้ที่ซื้อทรัพย์ NPA ธอส.
กรณีลูกค้าเทเงินดาวน์ 10% ของราคาที่ประมูลซื้อได้ ส่วนที่เหลืออีก 90% (ยกเว้นอาคารแฟลตให้สินเชื่อไม่เกิน 80%) สามารถขอสินเชื่อกับ ธอส.ด้วยอัตราดอกเบี้ย 0% นาน 12 เดือน ผ่อนได้นานสูงสุดถึง 30 ปี
แต่หากไม่มีเงินดาวน์ ธนาคารเตรียมแคมเปญ “เงินดาวน์ผ่อนได้” โดยลูกค้าสามารถผ่อนดาวน์ 10% ของราคาที่ประมูลซื้อได้ ปลอดดอกเบี้ยนาน 12 เดือน (กรณีอาคารแฟลต ผ่อนดาวน์ 20% ของราคาที่ประมูลซื้อได้ ปลอดดอกเบี้ยนาน 24 เดือน)
หรือหากต้องการเข้าอยู่อาศัยหรือใช้ประโยชน์ในบ้านหรือทรัพย์ระหว่างการผ่อนชำระเงินดาวน์ สามารถทำได้เพียงวางเงินประกัน 1.5% ของราคาประมูล ซื้อขาย โดยไม่ต้องเสียค่าเช่า
ทั้งนี้ การประมูลทรัพย์สิน ในเขตกรุงเทพฯ และปริมณฑล จะจัดขึ้นในวันเสาร์ที่ 25 เม.ย. 2558 ตั้งแต่เวลา 9.00-16.00 น. ณ ห้องประชุมพิมานมาศ อาคารจอดรถชั้น 11 ธนาคารอาคารสงเคราะห์ สำนักงานใหญ่ (ใกล้สี่แยก อ.ส.ม.ท)
ส่วนทรัพย์สินในส่วนภูมิภาค ทำการประมูล ณ ที่ทำการสาขาที่ทรัพย์นั้นตั้งอยู่ ผู้สนใจบ้านมือสองของธนาคารสามารถเข้าชมทรัพย์ได้ที่ www.ghbhomecenter.com
หรือหากต้องการดูทรัพย์ที่จะทำการประมูล ในเขตกรุงเทพฯ และปริมณฑล สามารถดาวน์โหลด application “GHB NPA” ซึ่งเป็นคู่มือการประมูลด้วย iPhone และ iPad ได้ฟรี ผ่านทาง Apple Store

MThai News
