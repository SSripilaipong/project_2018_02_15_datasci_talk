คุณพลอย เจ้าของธุรกิจขนม  สยาม บานาน่า  เปิดใจรู้สึกเหมือนฟ้าผ่าหลังโดนยกเลิกออเดอร์ แต่พร้อมเดินหน้าหาช่องทางขายอื่น ๆ
จากกรณีที่ในโลกออนไลน์มีการแชร์บทความเกี่ยวกับสูตร ขนมปังไส้คัสตาร์ด กลิ่นกล้วย ซึ่งกลายเป็นประเด็นดราม่าว่อนเน็ต เนื่องจากมีการพาดพิงถึงบริษัทยักษ์ใหญ่
ล่าสุด (24 เม.ย. 58) คุณพลอย เจ้าของธุรกิจขนม สยาม บานาน่า หรือที่เรียกว่า โตเกียว บานาน่า เมืองไทย ได้ออกมาเปิดใจถึงกรณีดังกล่าวว่า ช่วงแรกที่เข้าไปนำเสนอสินค้าได้รับการต้อนรับดีมาก แถมยังได้รับคำแนะนำที่เป็นประโยชน์ต่อสินค้าจากผู้ใหญ่อีกด้วย
” ช่วงที่จ้างบริษัทอื่นผลิด ได้รับแจ้งว่า ต้องการสินค้าวันละ 6,000 – 10,000 ชิ้นต่อวัน ทำให้ต้องเปิดโรงงาน มีการกู้เงินลงทุน ซึ่งในการเจรจาสินค้าของตนจะได้วางจำหน่ายในไตรมาสที่ 2 แต่พอเดือน มี.ค. ได้มีสินค้าแบบเดียวกันออกวางจำหน่ายและถูกยกเลิกออเดอร์ทั้งหมด รู้สึกเหมือนโดนฟ้าผ่า ”
อย่างไรก็ตาม คุณพลอย ยังได้รับการติดต่อกลับมาหลังจากบทความได้ถูกเผยแพร่ แต่จะเดินหน้านำเสนอสินค้ากับศูนย์การค้าแทน ตั้งเป้าสร้างลูกค้าที่ชื่นชอบรสชาติสินค้าของเธอ ซึ่งครั้งนี้ถือเป็นบทเรียนครั้งใหญ่ที่ราคาแพงสำหรับเธอ ทุกสิ่งเกิดขึ้นได้อย่างไม่คาดคิด
