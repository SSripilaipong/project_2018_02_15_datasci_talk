บอร์ดกองสลาก เตรียมหารือ  ใช้ม.44แก้สลากแพง  ยกเว้นสลากรวมชุดใช้วิธียกเลิกโควต้า พร้อมเสนอ ปรับส่วนต่างกำไรผู้ค้าใหม่จาก 5.60 เป็น 10 บาท
วันที่24เม.ย.58 นายสมชัย สัจจพงษ์ อธิบดีกรมศุลกากร ในฐานะประธานคณะกรรมการ สำนักงานสลากกินแบ่งรัฐบาล ระบุถึงกรณีที่นายกรัฐมนตรีจะประกาศ ใช้กฎหมายมาตรา 44 แก้ปัญหาการจำหน่ายสลากกินแบ่งเกินราคา 80 บาท  ว่า เป็นอำนาจของนายกรัฐมนตรีที่สามารถทำได้ โดยจะหารือนอกรอบในการประชุมบอร์ดกองสลาก

พร้อมเสนอปรับราคาส่วนต่างของกำไรผู้ค้า จาก 5.60 บาท เป็น 10 บาท และให้มีผลตั้งแต่วันที่ 1 มิ.ย.เป็นต้นไป  ตามการบังคับใช้กฎหมายกินแบ่งรัฐบาลฉบับใหม่ ก่อนเสนอนายกรัฐมนตรีพิจารณา พร้อมยอมรับว่าการปรับส่วนต่างกำไรดังกล่าวจะทำให้เงินเข้ารัฐบาลน้อยลง แต่จะช่วยลดปัญหาการจำหน่ายสลากเกินราคาได้
ส่วนกรณีการจำหน่ายสลากออนไลน์ และการจำหน่ายในร้านสะดวกซื้อนั้น ประธานบอร์ดกองสลาก ระบุว่า สามารถ ใช้ ม.44 ได้ ซึ่งทั้ง 2 ช่องทางการจำหน่ายนี้  ถือเป็นอีกกลไกหนึ่งที่สามารถจำหน่ายสลากในราคาที่กำหนดได้
ส่วนสลากแบบรวมชุด เป็นอีกสาเหตุที่ทำให้ขายเกินราคา ซึ่งเรื่องนี้ไม่จำเป็นต้องใช้ ม.44 แก้ไข  เพราะมีเงื่อนไขกำหนดอยู่ในสัญญาโควต้าจำหน่ายสลากกินแบ่งรัฐบาลอยู่แล้ว และสามารถยกเลิกโควต้าจำหน่ายได้ทันที
ขอบคุณข้อมูล  tnn
MThai News
