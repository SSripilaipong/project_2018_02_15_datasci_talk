นายกฯ ท่องเที่ยวพะงัน เผย บึ้มสมุยทำฟูลมูนฯ กร่อย! ระบุจองห้องพักลดลง ส่วนหนึ่งอาจจะมาจากเหตุคาร์บอมบ์ และสภาพอากาศที่ยุโรป ยังอบอุ่นด้วย
นายเกริกไกร สงธานี นอภ.เกาะพะงัน  พร้อมด้วย  พ.ต.อ.ประชุม เรืองทอง ผกก.สภ.เกาะพะงัน อ.เกาะพะงัน จ.สุราษฎร์ธานี  ได้เชิญ  นายธีรยุทธ พลายสุวรรณ   นายกเทศมนตรีตำบลบ้านใต้ และผู้ประกอบการหาดริ้น  ซึ่งเป็นพื้นที่สำหรับจัดงานฟูลมูนปาร์ตี้ เข้าร่วมประชุม เพื่อหารือเรื่องมาตรการดูแลความปลอดภัยให้กับนักท่องเที่ยวที่จะเข้ามา เที่ยวงานฟูลมูน วันที่ 2 พ.ค.นี้ โดยมาตรการหลักๆ คือการตั้งจุดตรวจตามเส้นทางหลักๆ รวมทั้งการตั้งกองอำนวยการเฉพาะกิจบริเวณท่าเทียบเรือท้องศาลา ซึ่งเป็นท่าเทียบเรือหลักของเกาะพะงัน
พ.ต.อ.ประชุม กล่าวว่า เหตุระเบิดที่เกิดที่เกาะสมุย ถือเป็นเหตุความรุนแรงครั้งแรกที่เกิดบนเกาะ ซึ่งตามหลักแล้วการจะขนระเบิดมาก่อเหตุบนเกาะ เป็นเรื่องค่อนข้างยาก อย่างไรก็ตามเมื่อเกิดเหตุแล้ว ก็จำเป็นต้องวางมาตรการที่เข้มข้นขึ้น เพื่อป้องกันไม่ให้เกิดเหตุซ้ำรอย ในส่วนของเกาะพะงัน ก็ถือเป็นพื้นที่ที่อาจจะตกเป็นเป้าของการก่อความรุนแรงได้เช่นกัน ตนจึงไม่ประมาท ทาง สตช.จึงสั่งการเข้มงวดในเรื่องนี้ โดยเฉพาะช่วงที่มีการจัดงานฟูลมูน ต้องเพิ่มความเข้มงวดมากขึ้นอีก อย่างไรก็ตามยอมรับว่าเฉพาะกำลังของตำรวจมีไม่เพียงพอ จึงต้องขอให้ทางผู้ประกอบการช่วยดูแลด้วย โดยเฉพาะหากพบวัตถุต้องสงสัย ให้แจ้งทางตำรวจหรือหน่วยงานรัฐทันที ตอนนี้ตนได้สั่งให้ตรวจตรารถจักรยานยนต์ที่มาจากต่างพื้นที่ เพราะเกรงคนร้ายจะใช้จักรยานยนต์ในการก่อเหตุ
ผกก.สภ.เกาะพะงัน กล่าวต่อว่า นอกจากนี้บริเวณด้านหน้าหาดริ้น ซึ่งเป็นจุดจัดงาน ก่อนหน้านี้มีเรือที่รับส่งนักท่องเที่ยว มักจะจอดส่งนักท่องเที่ยวกันไม่เป็นระเบียบ ทำให้ยากต่อการควบคุม จึงได้กำหนดมาตรการให้เรือทุกลำส่งนักท่องเที่ยว ที่ท่าเรือเพียงจุดเดียว ซึ่งตนจะจัดเจ้าหน้าที่ ประสานกับทางเจ้าท่า ตรวจตราบริเวณท่าเรืออย่างเข้มงวด ส่วนพื้นที่ชายหาดที่ใช้จัดงาน ช่วงก่อนวันงาน ตนจะประสานไปยัง ตชด.เพื่อขอเจ้าหน้าที่ชุด อีโอดี มาตรวจพื้นที่ก่อนวันงาน รวมทั้งให้เจ้าหน้าที่ อีโอดี ประจำอยู่ท่าเรือหลัก ตรวจรถที่มาจากฝั่งด้วย
ขณะที่  นางวรรณี ไทยพานิช นายกสมาคมส่งเสริมการท่องเที่ยวเกาะพะงัน  กล่าวด้วยว่า ตามปกติแล้ว ก่อนงานฟูลมูน จะมียอดจองห้องพักของนักท่องเที่ยวสั่งจองเข้ามา 100% ก่อนงานจะเริ่มประมาณ 1-2 สัปดาห์ แต่ฟูลมูน รอบนี้ยอดจองห้องพักลดลงเกือบ 50% ซึ่งผลกระทบส่วนหนึ่งอาจจะมาจากเหตุคาร์บอมบ์ แต่ตนก็ยังมองอีกมุม อาจจะเป็นเพราะประเทศทางยุโรปยังมีอากาศอบอุ่น ทำให้ยอดนักท่องเที่ยวน้อยลง อย่างไรก็ตาม ทางสมาคมฯ จะเร่งสร้างความเชื่อมั่นในเรื่องความปลอดภัย เพื่อให้นักท่องเที่ยวกลับมาเที่ยวที่เกาะพะงันอีกครั้ง.


แหล่งที่มา ไทยรัฐ

MThai News
