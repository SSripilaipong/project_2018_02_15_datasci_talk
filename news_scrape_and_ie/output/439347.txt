ข้าราชการ เฮ!  กรมบัญชีกลาง  เผย พร้อมจ่ายเงินเดือนอัตราใหม่ ได้ทันที ย้ำเตรียมพร้อมระบบงานและบุคลากรไว้เรียบร้อยแล้ว
นายมนัส แจ่มเวหา อธิบดีกรมบัญชีกลาง  เปิดเผยว่า ตามมติคณะรัฐมนตรีเมื่อวันที่ 9 ธันวาคม 2557 ได้เห็นชอบการยกระดับรายได้ข้าราชการและเจ้าหน้าที่ของรัฐ โดยเห็นสมควรประกาศใช้กฎหมาย รวม 5 ฉบับ และให้มีผลย้อนหลังตั้งแต่ เดือน ธันวาคม 2557 ขณะนี้ร่าง พรบ. ทั้ง 5 ฉบับ สภานิติบัญญัติแห่งชาติ (สนช.) พิจารณาแล้วได้ข้อยุติ

สำหรับการดำเนินการเกี่ยวกับการปรับเงินเดือนมีขั้นตอนดังนี้
(1)กรมบัญชีกลางอยู่ระหว่างรอให้กฎหมายมีผลใช้บังคับ
(2)หน่วยงานกลางบริหารงานบุคคล เช่น สำนักงาน ก.พ. จะออกหลักเกณฑ์และวิธีปฏิบัติในการปรับเงินเดือนข้าราชการและเจ้าหน้าที่ของรัฐ
(3)ส่วนราชการก็จะออกคำสั่งการปรับเงินเดือนให้ข้าราชการผู้มีสิทธิ
(4)กรมบัญชีกลางพร้อมจะเบิกจ่ายเงินให้ผู้มีสิทธิต่อไป
ซึ่ง  อธิบดีกรมบัญชีกลาง  กล่าวต่อว่า ในส่วนของกรมบัญชีกลางได้เตรียมความพร้อมเพื่อดำเนินการตาม นโยบายนี้เรียบร้อยแล้ว โดยได้ปรับปรุงโปรแกรมคอมพิวเตอร์ในส่วนของการจ่ายเงิน และปรับปรุงข้อมูลในฐานข้อมูลเงินเดือนของข้าราชการใหม่ทั้งหมด พร้อมทั้งทดสอบระบบเพื่อรองรับการเบิกจ่ายแล้ว
นอกจากนี้ได้ซักซ้อมความเข้าใจกับบุคลากรของกรมเอง เพื่อเป็นพี่เลี้ยงให้กับเจ้าหน้าที่ของส่วนราชการที่อาจเกิดปัญหา หรือไม่เข้าใจเกี่ยวกับการปรับขึ้นเงินเดือนในครั้งนี้
“นโยบายการยกระดับรายได้ข้าราชการและเจ้าหน้าที่ของรัฐ มีผู้ที่ได้รับประโยชน์จำนวน 1.98 ล้านคน และใช้งบประมาณทั้งสิ้น 22,900 ล้านบาท กรมบัญชีกลางพร้อมดำเนินการทั้งเรื่องระบบงาน และบุคลากรไว้เรียบร้อยแล้ว เมื่อกฎหมายประกาศใช้ก็พร้อมปฏิบัติงานได้ทันที” นายมนัสกล่าว

MThai  News
