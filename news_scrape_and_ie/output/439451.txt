นักศศ.ส่วนใหญ่ คาดศก.ไทยปี58โตได้แค่3.0%,หนุน กนง.คงอัตราดอกเบี้ยนโยบาย
กรุงเทพโพลล์โดยศูนย์วิจัยมหาวิทยาลัยกรุงเทพร่วมกับคณะเศรษฐศาสตร์  เปิดเผยผลสำรวจความเห็นนักเศรษฐศาสตร์จากองค์กรชั้นนำ 25 แห่ง จำนวน 63 คน
เรื่อง“คาดการณ์แนวโน้ม GDPและทิศทางดอกเบี้ย” โดยเก็บข้อมูลระหว่างวันที่ 1 – 21 เมษายน 2558 ที่ผ่านมา พบว่า นักเศรษฐศาสตร์ส่วนใหญ่ร้อยละ 76.2 เห็นว่า GDP ปี 58 ไม่น่าจะขยายตัวได้ตามเป้าหมายของกระทรวงการคลังที่ตั้งไว้ 3.9% และคาดว่าจะขยายตัวได้เพียง 3.0% เท่านั้น
ขณะที่ร้อยละ 9.5 คาดว่า GDP น่าจะเติบโตได้ตามเป้าหมายที่ตั้งไว้ และมีเพียงร้อยละ 1.6 ที่คาดว่า GDP จะขยายตัวได้ 4.5% ที่เหลือร้อยละ 12.7 ไม่แน่ใจ
ในส่วนของทิศทางอัตราดอกเบี้ยนโยบายซึ่งจะมีการประชุมคณะกรรมการนโยบาย การเงิน (กนง.) ในวันที่ 29 เมษายนที่จะถึงนี้ นักเศรษฐศาสตร์ส่วนใหญ่ร้อยละ 84.1 คาดว่า กนง. จะคงอัตราดอกเบี้ยนโยบายไว้ระดับเดิมที่ 1.75% มีเพียงร้อยละ 4.8 ที่คาดว่า กนง. จะปรับลดอัตราดอกเบี้ยนโยบายเป็น 1.50% ที่เหลือร้อยละ 11.1 ไม่แน่ใจ
เมื่อ ถามต่อว่า กนง. ควรปรับอัตราดอกเบี้ยนโยบายเป็นอย่างไร นักเศรษฐศาสตร์ส่วนใหญ่ร้อยละ 61.9 เห็นว่า กนง. ควรคงอัตราดอกเบี้ยนโยบายไว้ระดับเดิมที่ 1.75% ขณะที่ร้อยละ 22.2 เห็นว่า กนง. ควรปรับลดอัตราดอกเบี้ยนโยบาย ในจำนวนนี้นักเศรษฐศาสตร์ร้อยละ 15.9 เห็นว่าอัตราดอกเบี้ยนโยบายควรอยู่ที่ 1.50% นักเศรษฐศาสตร์ที่เหลือร้อยละ 6.3 เห็นว่าอัตราดอกเบี้ยนโยบายควรอยู่ที่ 1.25% ที่เหลือร้อยละ 15.9 ไม่แน่ใจ

MThai News
