‘พลังงาน’ ยันยกเลิก  แก๊สโซฮอล์ 91  ย้ำหากใช้ 95 จะได้ของดีราคาถูก เล็งปรับราคาให้เท่ากันก่อนยกเลิก ระบุจะไม่เป็นการกระทบผู้ขับรถจักรยานยนต์เเน่นอน
นายวิฑูรย์ กุลเจริญวิรัตน์ อธิบดีกรมธุรกิจพลังงาน (ธพ.)  เปิดเผยว่า  กระทรวงพลังงาน  อยู่ระหว่างจัดทำแผนน้ำมัน 20 ปี ซึ่งเป็นแผนบริหารจัดการน้ำมันเชื้อเพลิงภาพรวมและสอดรับกับแผนพลังงานทดแทน
โดยแผนหนึ่งที่จะต้องพิจารณาคือการยกเลิกการจำหน่ายน้ำมันแก๊สโซฮอล์ 91 (ข้อมูลเมื่อวันที่ 26 เม.ย. ราคา 27.68 บาท/ลิตร) ซึ่งเบื้องต้นสามารถดำเนินการได้ทันทีด้วยการทำโครงสร้างราคาแก๊สโซฮอล์อี 10 คือ แก๊สโซฮอล์ 91 ให้เท่ากับแก๊สโซฮอล์ 95 (ราคา 28.50 บาท/ลิตร) เพื่อให้ผู้บริโภคหันไปเลือกใช้แก๊สโซฮอล์ 95 แทนทั้งหมด
นอกจากนี้ การหารือกับกลุ่มโรงกลั่นน้ำมันถึงแนวทางการยกเลิกแก๊สโซฮอล์ 91 ได้ขอเวลาปรับตัว 3 ปี เนื่องจากจะมีปัญหาต้องปรับปรุงกระบวนการกลั่น น้ำมันเบนซินพื้นฐาน หรือ จีเบส ให้พร้อมรองรับในการนำเอทานอลมาผสมเบนซินให้เป็นแก๊สโซฮอล์ 95 แทน
อย่างไรก็ตามหากจะดำเนินการทันทีสามารถทำได้ แต่จะต้องนำเข้าสาร อะโรเมติกส์บางชนิดมาผสม ซึ่งมีภาษีศุลกากรก็ต้องไปหารือ นอกจากนี้ยังหารือกับโรงกลั่นถึงการเพิ่มปริมาณสำรองน้ำมันในระยะยาวว่าควรเป็นทิศทางอย่างไร
ซึ่งจากการหารือกลุ่มโรงกลั่นมีความเห็นว่า การสำรองน้ำมันเพิ่มนั้นควรจะเป็นหน้าที่ของรัฐมากกว่า เพราะหากเป็นเอกชนจะเป็นภาระและในที่สุดจะผลักไปยังราคาขายปลีกกระทบประชาชน ส่วนปริมาณสำรองของผู้ค้ามาตรา 7 ปัจจุบันอยู่ที่ 6% ซึ่งเหมาะสมแล้ว
“สรุปคือ แผนน้ำมัน 20 ปี จะมุ่งเน้นการส่งเสริมการขนส่งทางท่อเพื่อการประหยัดและลดอุบัติเหตุ การดูแลคุณภาพน้ำมันให้เหมาะสมกับรถยนต์ที่ควรใช้ว่ามีกี่เกรด กี่ชนิด รวมถึงการขยายตลาดภูมิภาคที่จะต้องมองการเชื่อมโยงกับอาเซียน” นายวิฑูรย์กล่าว
นายสิริวุทธิ์ เสียมภักดี นายกสมาคมผู้ค้าและผู้ผลิตเอทานอลไทย  กล่าวว่า จากกรณีที่กระทรวงพลังงานได้ปรับเป้าหมายการใช้เอทานอลจากเดิม 9 ล้านลิตร/วัน ในปี 2564 เหลือ 6 ล้านลิตร/วันนั้น เป็นสิ่งที่ถูกต้องแล้ว เนื่องจากเป้าหมายเดิมมากเกินความจริง
เพราะปัจจุบันการใช้เอทานอลอยู่ที่ระดับเพียง 3.3 ล้านลิตร/วันเท่านั้น อย่างไรก็ตามการส่งเสริมการใช้เพิ่มขึ้นด้วยการยกเลิกจำหน่ายแก๊สโซฮอล์อี10 ให้เหลือตัวใดตัวหนึ่ง เพื่อทำให้ผู้ค้ามีหัวจ่ายเพิ่มขึ้นในการเลิกไปจำหน่ายแก๊สโซฮอล์อี20 เพิ่มก็เป็นสิ่งที่ดีและเห็นด้วย

ที่มา www.matichon.co.th
MThai News
