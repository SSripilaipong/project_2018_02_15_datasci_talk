ไปรษณีย์ไทย ให้บริการช่วงวันหยุดยาว1-5 พ.ค. ตามประกาศมติคณะรัฐมนตรี
บริษัท ไปรษณีย์ไทย จำกัด (ปณท.) รายงานว่า  ปณท. พร้อมให้บริการในช่วงวันหยุดพิเศษตามประกาศมติคณะรัฐมนตรี วันที่ 1 – 5 พฤษภาคมนี้ โดยเปิดจุดให้บริการรับ-ฝากเอกสารและสิ่งของ บริการการเงิน ตลอดจนการซื้อแสตมป์ สิ่งสะสม สินค้าไปรษณีย์และสินค้าที่ระลึกต่างๆ
เพื่ออำนวยความสะดวกแก่ลูกค้าที่ต้องการใช้บริการฝากส่งสิ่งของ ทั้งในและระหว่างประเทศในช่วงวันหยุดพิเศษดังกล่าว กว่า 200 แห่งทั่วประเทศ

อาทิ ที่ทำการไปรษณีย์จังหวัดทั่วประเทศ ที่ทำการไปรษณีย์ในเขตชุมชนและแหล่งเศรษฐกิจสำคัญ ที่ทำการไปรษณีย์ในพื้นที่ท่าอากาศยาน เคาน์เตอร์ให้บริการไปรษณีย์ในศูนย์การค้า เช่น ซีคอนสแควร์ เซ็นทรัลซิตี้บางนา เซ็นทรัลพระราม 2 เซ็นทรัลเวิลด์พลาซ่า ซีคอนบางแค อยุธยาพาร์ค บิ๊กซีลพบุรี เดอะมอลล์นครราชสีมา บิ๊กซีอุดรธานี อัศวรรณช๊อปปิ้งคอมเพล็กซ์ 1 หนองคาย กาดสวนแก้ว และ จีซีเอสเชียงใหม่ เป็นต้น
รวมไปถึงที่ทำการไปรษณีย์รถยนต์ (ปณย.) และร้านไปรษณีย์ไทย (ปณร.) ทุกแห่ง โดย ปณ. ท่าอากาศยานสุวรรณภูมิจะเปิดให้บริการทุกวันตลอด 24 ชั่วโมง
ทั้งนี้ การนำจ่ายสิ่งของที่ฝากส่งทางไปรษณีย์นั้น จะดำเนินการตามปกติในวันที่ 6 พฤษภาคม เป็นต้นไป ผู้ใช้บริการสามารถตรวจสอบรายชื่อและช่วงเวลาการเปิดให้บริการของที่ทำการไปรษณีย์ในช่วงวันหยุดพิเศษ 1 – 5 พฤษภาคมนี้ ได้ที่เว็บไซต์ www.thailandpost.co.th หรือสอบถามข้อมูลการใช้บริการเพิ่มเติมที่ THP Contact Center 1545

MThai News
