ผู้บริหารเครือเนชั่น แถลงการณ์ ย้ำจุดยืน ไม่ยอมรับการครอบงำอำนาจทุน หลัง SLC เข้าซื้อหุ้น บริษัท เนชั่น
จากกรณีที่ บริษัท โซลูชั่น คอนเนอร์ (1998) จำกัด (มหาชน) หรือ SLC ได้เข้ามาลงทุนซื้อหุ้น NMG หรือบริษัท เนชั่น มัลติมีเดีย กรุ๊ป จำกัด (มหาชน) และมีการต่อต้านจากผู้บริหารเครือเนชั่น ล่าสุด วันนี้ (27 เม.ษ.)  นายเทพชัย หย่อง บรรณาธิการอำนวยการเครือเนชั่น ได้โพสต์แถลงการณ์คณะบรรณาธิการสื่อเครือเนชั่น ผ่านทางเฟซบุ๊ค “Thepchai Yong” โดยระบุว่า

แถลงการณ์คณะบรรณาธิการสื่อเครือเนชั่น
การประชุมสามัญผู้ถือหุ้นบริษัทเนชั่น มัลติมีเดีย กรุ๊ป จำกัด (มหาชน) ที่จะมีขึ้นในวันที่ 29 เมษายนนี้ เป็นมากกว่าการประชุมผู้ถือหุ้นประจำปีปกติ แต่จะเป็นวันชี้ชะตาระหว่างนักสื่อสารมวลชนที่มีความเชื่อมั่นในความเป็นอิสระและความเป็นวิชาชีพในการรายงานข่าวสารสู่สังคม กับกลุ่มทุนที่เชื่อว่าเงินซื้อทุกอย่างได้
จุดยืนของคนในกองบรรณาธิการของทุกสื่อในเครือเนชั่นชัดเจนอย่างปราศจากข้อสงสัยใดๆ  ว่าเราไม่มีทางยอมรับการครอบงำไม่ว่าจะเป็นการครอบงำที่แฝงมากับอำนาจทุนหรืออำนาจการเมือง กว่า 40 ปี บนเส้นทางของสื่อสารมวลชนที่เต็มไปด้วยอุปสรรคและความท้าทาย เราได้ผ่านวิกฤติในทุกรูปแบบ และได้พิสูจน์ให้สังคมได้เห็นว่า ในทุกสถานการณ์เราไม่เคยยอมสยบต่ออิทธิพลหรืออำนาจใดๆ ทั้งสิ้น
ความเป็นสื่อมืออาชีพที่ยึดประโยชน์สาธารณะเป็นที่ตั้งไม่ใช่อยู่ที่จำนวนหุ้นที่อยู่ในมือ แต่อยู่ในจิตวิญญาณของบุคลากรที่นำข่าวสารและความเห็นเสนอออกหน้าจอทีวี หน้าหนังสือพิมพ์และผ่านสื่ออื่นๆ ทุกวัน เป็นจิตวิญญาณที่ยึดมั่นในหลักจริยธรรมและไม่บิดเบี้ยวตามสถานการณ์  และเป็นจิตวิญญาณที่ไม่มีพื้นที่สำหรับความเป็น “สีเทา”
ไม่มีคำถามสำหรับทางเลือกของบรรณาธิการและผู้บริหารกองบรรณาธิการของทุกสื่อในเครือเนชั่น “ถ้ามีเขา ก็ต้องไม่มีเรา”
MThai News



