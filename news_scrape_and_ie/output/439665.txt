ส.อ.ท. เผยยอดขายรถยนต์ในประเทศทรุด สวนทางยอดส่งออก ระบุ 3 เดือน โต 12%
นายสุรพงษ์ ไพสิฐพัฒนพงษ์ รองประธานและโฆษกกลุ่มอุตสาหกรรมยานยนต์ สภาอุตสาหกรรมแห่งประเทศไทย หรือ ส.อ.ท.  เปิดเผยว่า ในอีก 2 เดือนข้างหน้า ส.อ.ท. เตรียมจะพิจารณาปรับเป้าหมาย ของยอดขายรถยนต์ในประเทศลงจากเป้าหมายปัจจุบันที่ 950,000 คัน
เนื่องจากยอดขายในประเทศในช่วง 3 เดือนที่ผ่านมายังคงชะลอตัว โดยมีการปรับตัวลดลงไป 15.13% เมื่อเทียบกับช่วงเดียวกันปีก่อน
สำหรับยอดขายรถยนต์ภายในประเทศของ เดือนมีนาคม 2558 มีจำนวนทั้งสิ้น 74,117 คัน ลดลง 11.7% จากเดือนเดียวกันในปีที่แล้ว เนื่องจากการลงทุนและการเบิกจ่ายงบประมาณของรัฐบาลยังต่ำกว่าเป้าหมายมาก
รวมถึง ราคาสินค้าเกษตรยังไม่ดีขึ้น หนี้ครัวเรือนยังสูง สถาบันการเงินจึงเข้มงวดในการให้สินเชื่อ รวมถึงการลงทุนของเอกชนยังชะลอตัว แต่เพิ่มขึ้น 15.9% จากเดือนกุมภาพันธ์ 2558

ขณะที่ยอดส่งออกรถยนต์นั้น มีโอกาสปรับเพิ่มขึ้นเช่นเดียวกัน หลังจากในช่วงที่ผ่านมาสามารถส่งออกได้เพิ่มขึ้นทั้งในตลาดออสเตรเลีย อเมริกาเหนือ และตลาดยุโรป เป็นต้น
ทั้งนี้ จึงมันใจว่า ปีนี้ยอดการส่งออกรถยนต์จะได้ตามเป้าหมายที่วางไว้ที่ 1.2 ล้านคัน หรือเติบโต 6% เป็นผลจาก 3 เดือนที่ผ่านมา การส่งออกรถยนต์เติบโตแล้วถึง 12% ในขณะเดียวกันต้องไม่มี เหตุการณ์อะไรมาส่งผลกระทบหลังจากนี้

MThai News
