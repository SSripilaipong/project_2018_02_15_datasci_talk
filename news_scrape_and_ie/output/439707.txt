บิ๊กตู่  ผุดไอเดีย ‘อาเซียนแบรนด์’  เสริมผลิตภัณฑ์อาเซียนให้แข็งแกร่ง พร้อมย้ำให้นานาชาติมั่นใจรัฐบาลไทยจะยึดมั่นต่อพันธกรณีระหว่างประเทศ
พล.อ.ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.)  เข้าร่วมการประชุมระหว่างผู้นำอาเซียนกับผู้แทนสภาที่ปรึกษาธุรกิจอาเซียน (ABAC) เพื่อรับฟังข้อเสนอแนะและแลกเปลี่ยนข้อคิดเห็นด้านการค้าและการลงทุนกับผู้นำภาคเอกชนของอาเซียน
โดยมี ผู้แทนของไทย คือ  นายอรินทร์ จิรา รองเลขาธิการประธานสภาอุตสาหกรรมแห่งประเทศไทย  โดยได้แสดงข้อคิดเห็นเรื่องการขยายความร่วมมือกับภาคเอกชนของอาเซียน ดังนี้

1.ไทยตระหนักถึงความสำคัญของการลดอุปสรรคทางการค้าที่ไม่ใช่ภาษี การปรับประสานมาตรฐาน และการอำนวยความสะดวกทางการค้า และเห็นว่า การทำงานอย่างใกล้ชิดระหว่างภาครัฐและภาคเอกชน จะเป็นทางหนึ่งที่จะแก้ไขปัญหาในเรื่องนี้ซึ่งจะเพิ่มการค้า และดึงดูดการลงทุนเข้ามาในภูมิภาคมากยิ่งขึ้น
2. ไทยสนับสนุนการเพิ่มขีดความสามารถในการแข่งขันของ SME เราได้กำหนดให้การพัฒนา SME เป็นวาระแห่งชาติ ซึ่งสอดคล้องกับประเด็นที่สภาที่ปรึกษาธุรกิจอาเซียนให้ความสำคัญ การยกระดับขีดความสามารถในการแข่งขันของ SME สามารถทำได้โดยการสนับสนุนการวิจัยและการพัฒนา การช่วยเหลือให้เข้าถึงแหล่งเงินทุน รวมทั้งให้ความรู้ด้านการตลาด กฎระเบียบ และนวัตกรรม ส่งเสริมการสร้างเถ้าแก่ใหม่ๆทางธุรกิจ SME ส่งเสริมให้ทายาทเหล่านี้ได้มีโอกาสพูดคุยสร้างเครือข่ายและความคุ้นเคยกันตั้งแต่วันนี้
3. ไทยให้ความสำคัญกับการเจรจาความตกลงหุ้นส่วนเศรษฐกิจระดับภูมิภาค และเห็นว่าการเร่งเจรจาความตกลงฯ ให้แล้วเสร็จภายในปี 2558 จะทำให้ภาคธุรกิจสามารถใช้ประโยชน์จากความตกลงฯ ที่ทันสมัย ครอบคลุม และมีมาตรฐานได้อย่างทันท่วงที
นอกจากนี้ เพื่อสร้างความเชื่อมั่นให้แก่ภาคธุรกิจและส่งเสริมภาพลักษณ์ของอาเซียน นายกรัฐมนตรีได้เสนอให้สภาที่ปรึกษาธุรกิจอาเซียนพิจารณา  พัฒนาตราสินค้าอาเซียน (ASEAN Brand)  ในสาขาผลิตภัณฑ์ที่อาเซียนมีความเข้มแข็ง โดยหากภาคเอกชนประสงค์จะได้รับการสนับสนุนในประเด็นใดภาครัฐยินดีให้การสนับสนุน
เเละย้ำว่า อยากให้ภาคธุรกิจอาเซียนมั่นใจว่ารัฐบาลไทยจะยังคงยึดมั่นต่อพันธกรณีระหว่างประเทศของไทย และจะให้ความสำคัญกับการดำเนินการเพื่อไปสู่การเป็นประชาคมอาเซียน ตลอดจนการเชื่อมโยงเศรษฐกิจ การค้า ภายใต้ความตกลงการค้าเสรี ทั้งพหุภาคีและทวิภาคีต่อไป ให้โอกาสทุกประเทศในอาเซียนในฐานะเปรียบเสมือนครอบครัวเดียวกัน โดยไม่ทิ้งใครไว้ข้างหลัง
อย่างไรก็ตามนโยบายด้านเศรษฐกิจไทยส่งเสริมการอำนวยความสะดวกทางการค้า เช่น การเปิดเขตเศรษฐกิจพิเศษบริเวณชายแดน การปรับปรุงด่าน ลดขั้นตอนพิธีการศุลกากร และพัฒนาโครงสร้างพื้นฐานต่างๆ ภายในประเทศ เพื่อรองรับการเชื่อมต่อกับประเทศเพื่อนบ้านในภูมิภาคอาเซียน อาทิ การสร้างเส้นทางคมนาคม การพัฒนารถไฟทางคู่ หรือรถไฟความเร็วสูงตามขีดความสามารถ ซึ่งจะช่วยส่งเสริมโอกาสทางเศรษฐกิจให้กับทุกภาคส่วน

MThai News
