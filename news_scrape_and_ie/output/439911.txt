กสทช.  สั่งให้  AIS  เยียวยาลูกค้าหลัง เน็ตล่ม  ใช้ฟรี 200 MB เริ่ม 5 พ.ค. 58 นี้
จากกรณีที่เครือข่ายของ บมจ.แอดวานซ์ อินโฟว์ เซอร์วิส (AIS)ขัดข้องจนประชาชนไม่สามารถใช้งานโมบายดาต้าได้ เมื่อวันที่ 24 เม.ย. 58 ช่วงเวลา 17.00 – 18.00 น. นั้น ล่าสุด (28 เม.ย. 58) นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (เลขาธิการ กสทช.) เปิดเผยว่า
เมื่อวานนี้ สำนักงาน กสทช. ได้เชิญ AIS เข้าชี้แจงถึงกรณีดังกล่าว โดย AIS ชี้แจงว่า เหตุการณ์ดังกล่าว เกิดจากความผิดพลาดในการจัดทำข้อมูลของ ISP ในประเทศกัมพูชา ซึ่งข้อมูลดังกล่าวมีการเชื่อมโยงแล้วไหลเข้ามาในประเทศไทยผ่าน ISP ในประเทศ ส่งผลกระทบมายังเน็ตเวิร์คของ AIS และผู้ให้บริการโทรศัพท์เคลื่อนที่ในประเทศไทย แต่เนื่องจากจำนวนผู้ใช้บริการของ AIS มีจำนวนมาก จึงทำให้เน็ตเวิร์คดร็อปลงจนไม่สามารถใช้งานดาต้าได้


ทั้งนี้ หลังจากการหารือร่วมกัน สำนักงาน กสทช. เห็นว่า แม้เหตุการณ์ที่เกิดขึ้นจะไม่ใช่ความผิดของ AIS โดยตรง แต่เพื่อเป็นการป้องกันและเยียวยาผู้ใช้บริการ สำนักงาน กสทช. จึงให้ AIS กำหนดมาตรการเยียวยาและป้องกันให้เป็นมาตรฐาน เพื่อไม่ให้เกิดความผิดพลาดขึ้นอีก
สำหรับครั้งนี้ให้ AIS ดำเนินการเยียวยาผู้ใช้บริการ โดยให้ใช้อินเทอร์เน็ตฟรีเพิ่มอีกอย่างน้อย 200 MB ต่อเลขหมาย ในทุกโปรโมชั่นที่มีการให้บริการอินเทอร์เน็ต เริ่ม 5 พ.ค. 58 นอกเหนือจากที่ AIS แจ้งว่า ได้เยียวยาลูกค้าในเบื้องต้นแล้ว ด้วยการไม่คิดค่าบริการดาต้าสำหรับผู้ใช้บริการดาต้า ต่อเนื่องเป็นเวลา 1 ชั่วโมง

MThai News

