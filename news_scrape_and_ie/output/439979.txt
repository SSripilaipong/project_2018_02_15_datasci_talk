นายกฯ ระบุ ถอดใบอนุญาต PEACE TV ต้องไปถาม กสทช. จี้ สมาคมนักข่าว จัดการ สื่อ ขัดคำสั่งคสช.

พล.อ.ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.) กล่าวถึงกรณีกสทช.ถอดใบอนุญาตออกอากาศสถานีโทรทัศน์ PEACE TV ว่า “ก็ไปถามกสทช.ดูสิ ส่วนที่เกี่ยวข้องกับอดีตนักการเมืองออกมาแสดงความเห็นมากเกินไปนั้น ผมไม่รู้ ผมได้มอบหมายให้เขาไปดูแล้ว ผมถามหน่อย วันนี้เขาดำเนินการขัดแย้งกับคำสั่งคสช.หรือไม่ ผิดหรือเปล่า และกสทช.เขามีกติกาอยู่”
“วันนี้ผมมอบหมายไปแล้ว ต่อไปพวกสื่อสิ่งพิมพ์ทั้งหมดให้สมาคมนักข่าวนักหนังสือพิมพ์แห่งประเทศไทย ต้องไปจัดการมา ถ้าทำไม่ได้ก็ยุบไป ผมไม่เคยไปห้ามให้เสนออะไรไม่ได้เลย แต่อะไรที่ขัดแย้งกันแล้วเป็นเรื่องจริงผมไม่ว่า แต่หากไม่ใช่เรื่องจริงต้องสังคายนากันหน่อย”
ส่วนจะดำเนินการปิดถาวรเลยหรือไม่นั้น พล.อ.ประยุทธ์ กล่าวว่า “ไม่รู้ ก็เขาปิดไปครั้งหนึ่งแล้ว 7 วัน แล้วพอเปิดเขาทำผิดอีกไม่เล่า ผมเคยบอกแล้วถ้าไม่ช่วยกันก็ต้องเดือดร้อน ดังนั้นต้องไปโทษเจ้านายของคุณเอง ทั้งบรรณาธิการ เจ้าของโรงพิมพ์ ไปว่ากันเองไม่ใช่ผม เพราะท่านไม่ช่วยเราเลยแต่จะมาปฏิรูปผมอย่างเดียว แล้วทำไมไม่คิดจะปฏิรูปตัวเองบ้าง”
ผู้สื่อข่าวรายงานว่าภายหลังนายกฯ ให้สัมภาษณ์ได้ย้อนถามผู้สื่อข่าวว่าหลังจากสัมภาษณ์จะพาดหัวข่าววันพรุ่งนี้อย่างไร จะด่ารัฐบาลอีกหรือไม่ เพราะที่ผ่านมามีแต่พาดหัวว่ารัฐบาลโม้ โว ฟุ้งปัด เพราะสื่อยึดติดแต่คำพวกนี้เท่านั้น
ขณะเดียวกัน ผู้ประกาศข่าวสถานีโทรทัศน์ Peace TV ได้เข้ายื่นหนังสื่อต่อ กสทช. ให้พิจารณาทบทวนคำสั่งการเพิกถอนใบอนุญาต
MThai News
