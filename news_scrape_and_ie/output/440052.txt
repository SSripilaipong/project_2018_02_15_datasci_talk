การบินไทย   ยกเว้นค่าธรรมเนียม การเปลี่ยนแปลงบัตรโดยสารเส้นทางสู่ กาฐมาณฑุ
นายวิวัฒน์ ปิยะวิโรจน์ ผู้อำนวยการใหญ่ฝ่ายขาย-ประเทศไทยและอินโดจีน บริษัท การบินไทย จำกัด (มหาชน) เปิดเผยว่า การบินไทยอำนวยความสะดวกแก่ผู้โดยสารที่เดินทางไป-กลับ เมืองกาฐมาณฑุ ประเทศเนปาล
ที่ออกบัตรโดยสารก่อนวันที่ 25 เมษายน 2558 และเดินทางระหว่างวันที่ 25 เมษายน – 15 พฤษภาคม 2558 ด้วยการยกเว้นค่าธรรมเนียมในการขอคืนเงินค่าบัตรโดยสาร


ซึ่งผู้โดยสารต้องติดต่อขอคืนเงินภายในวันที่ 31 พฤษภาคม 2558 การยกเว้นค่าธรรมเนียมการเปลี่ยนเที่ยวบิน และวันเดินทาง สำหรับบัตรโดยสารที่มีเงื่อนไขเดินทางเฉพาะเที่ยวบินของการบินไทย และการยกเว้นค่าธรรมเนียมการเปลี่ยนเส้นทางบิน ภายในอนุทวีปอินเดีย
อย่างไรก็ตาม การบินไทยยังคงทำการบินตามปกติ ไป – กลับ ในเส้นทางกรุงเทพฯ – กาฐมาณฑุ ทุกวันวันละ 1 เที่ยวบิน ทั้งนี้ สำหรับการติดต่อสื่อสารที่เนปาลในขณะนี้เป็นไปด้วยความยากลำบาก บริษัทฯ ต้องขออภัยในความไม่สะดวกสำหรับผู้ที่ต้องการติดต่อใช้บริการของสำนักงานขาย การบินไทยที่เนปาล
และผู้โดยสารที่ต้องการเดินทางออกจากเนปาล สามารถสำรองที่นั่งและซื้อบัตรโดยสารผ่านทางสำนักงานการบินไทยที่กรุงเทพฯ ได้ที่ THAI Contact Center โทร.02-356-1111 หรือสามารถดูรายละเอียดของเที่ยวบินได้ที่ www.thaiairways.com
