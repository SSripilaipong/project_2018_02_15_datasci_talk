ขสมก.  คาดได้ผู้ชนะ ประมูล  รถเมล์เอ็นจีวี  สิ้น เม.ย.นี้ พร้อมระบุ  ราคากลางที่กำหนดนั้น มีความเหมาะสม  และไม่สูงจนเกินไป
นางปราณี ศุกะศร กรรมการและรักษาการผู้อำนวยการ องค์การขนส่งมวลชนกรุงเทพ (ขสมก.)  เปิดเผยถึง กรณีที่กลุ่มเครือข่ายประชาชนเพื่อเฝ้าระวังการคอร์รัปชันในภาครัฐยังออกมาเคลื่อนไหวเดินสายให้ข้อมูลสื่อมวลชน
ระบุว่าราคากลางของโครงการจัดซื้อ รถเมล์เอ็นจีวี 489 คัน เป็นราคาที่สูงเกินและราคากลางไม่ควรสูงกว่า 3 ล้านบาทต่อคันว่า ขอยืนยันอีกครั้งว่าราคากลางรถเมล์เอ็นจีวี มีที่ไปที่มาชัดเจน

โดยที่ผ่านมาการจัดทำทีโออาร์และราคากลางมีการเชิญตัวแทนภาคีเครือข่ายต่อต้านคอร์รัปชันร่วมเป็นคณะกรรมการพิจาณาราคากลางด้วย ซึ่งทุกฝ่ายเห็นว่าราคากลางเหมาะสม
เนื่องจากราคากลางต้องพิจารณาปัจจัยหลายด้าน ขสมก.ก็ต้องได้รถที่มีคุณภาพและราคาถูก ขณะเดียวกันเมื่อเปิดทีโออาร์โครงการแล้วเอกชนผู้ประกอบรถยนต์ในประเทศก็ต้องให้ความสนใจเข้าร่วมประมูลโครงการด้วย
ทั้งนี้ที่ผ่านมาการจัดทำราคากลางของคณะกรรมการกำหนดราคากลางมีการดำเนินการอย่างต่อเนื่อง โดยในส่วนของรถเมล์    เอ็นจีวี 489 คัน มีการสอบราคาจากโรงงานผู้ผลิตต่างประเทศ 11 ราย
ซึ่งราคากลางนี้ใช้สูตรเรื่องราคาตลาดเท่ากับราคาขายบวกอากรนำเข้า ภาษีมูลค่าเพิ่มและค่าดำเนินการ ส่วนข้อสมมติฐานที่ใช้กำหนดราคากลางนั้น ประกอบด้วยหลักเกณฑ์ 10 ข้อ เช่น
ราคาที่เป็นไปได้ว่าจะเกิดการแข่งขันด้วยคุณภาพที่เหมาะสม มาตรฐานเครื่องยนต์ขั้นต่ำหรือมาตรฐานไอเสียยูโร 3 ขึ้นไป อาจจะเป็นมาตรฐานยูโร 4 หรือ 5 ก็ได้
รวมทั้งราคากลางก็มาจากผู้ผลิตรถโดยสารในต่างประเทศ มีการคิดราคาตามสูตรที่กล่าวไปแล้ว คำนวณอัตราแลกเปลี่ยน ราคานำเข้าเท่ากับราคาเอฟโอบี
ดังนั้น ราคากลางที่กำหนดจึงเชื่อว่าจะมีความเหมาะสม ทั้งนี้ ที่ผ่านมาการเปิดขายซองประกวดราคา 3 ครั้งและมีผู้เอกชนเข้ามาซื้อซองประกวดราคานับหลายสิบราย แต่กลับมีผู้ยื่นเสนอตัวด้านเทคนิค ครั้งละ 2-3 รายเท่านั้น
ปัญหาดังกล่าวต้องยอมรับว่ามาจากการที่ราคากลางต่ำ เอกชนจึงไม่สนใจเข้าประกวดราคา เนื่องจากเห็นว่ามีส่วนต่างที่จะได้กำไรไม่มากส่วนความคืบหน้า การประกวดราคารอบ 3 ล่าสุดเอกชน 2 รายเข้าร่วมเสนอราคาไปแล้ว
โดยทั้ง 2 รายเสนอราคาต่ำกว่าราคากลาง แต่ขณะนี้ ขสมก.อยู่ระหว่างการต่อรองราคาค่าซ่อม ตลอดอายุโครงการ คาดว่าจะได้ข้อสรุปจนได้ผู้ชนะการประกวดราคาก่อนภายในสิ้นเดือนเมษายนนี้

ที่มา  อีไฟแนนซ์ไทยดอทคอม
MThai News
