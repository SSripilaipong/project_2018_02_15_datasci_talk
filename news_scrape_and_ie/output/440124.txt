ครม. สั่งรีดภาษีท้องถิ่นเพิ่มหมื่นล้านบาท เน้นภาษีที่ดิน หวังลดภาระรัฐ
รายงานข่าวแจ้งว่า การประชุมคณะรัฐมนตรี (ครม.) วานนี้ (28 เม.ย. 58) ที่ประชุมได้มีมติสั่งการให้องค์กรปกครองส่วนท้องถิ่น (อปท.) ดำเนินการจัดเก็บภาษีในปีงบประมาณ 2559 ให้มีสัดส่วนรายได้สูงกว่าปี 2558 ซึ่งการให้อปท. จัดเก็บภาษีที่ดินดังกล่าวก็เพื่อรัฐบาลกลางจะได้ลดภาระการอุดหนุนลงได้ประมาณ 8,000 ล้านบาทต่อปี และนำรายได้ 8,000 ล้านบาท ที่คาดว่าจะเก็บได้ไปเป็นงบกลางไว้ใช้บริหารประเทศ

ทั้งนี้จากการคาดการณ์พบว่าหากการจัดเก็บภาษีดังกล่าวดำเนินการไปได้ด้วยดีจะทำให้ปีงบประมาณ 2559 จะมีสัดส่วนรายได้สูงกว่าปี 2558 ที่เก็บได้ 60,000 ล้านบาท เพิ่มอีก 10,000 ล้านบาท นอกจากนี้รายงานได้ระบุต่ออีกว่า การพิจารณาจัดเก็บภาษีท้องถิ่นข้างต้นมี ม.ร.ว.ปรีดิยาธร เทวกุล รองนายกรัฐมนตรี และนายสมหมาย ภาษี รัฐมนตรีว่าการกระทรวงการคลัง ได้แสดงความเห็นสนับสนุนด้วย
MThai News
