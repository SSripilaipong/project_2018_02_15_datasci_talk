2 โบรกฯ  คาด  หุ้นไทยวันนี้  ปรับลง หลังวานนี้ตลาดไม่ตอบรับ กนง.ลดดอกเบี้ย แต่กลับกังวลภาพรวม ศก.มากขึ้น  ประกอบกับจะเข้าสู่วันหยุดยาว 5 วันของไทย และผลการประชุมเฟดยังไม่มีแผนรีบขึ้นดอกเบี้ย  ประเมินวอลุ่มเบาบาง ดัชนีฯ เคลื่อนไหวในกรอบจำกัดที่ 1510-1535 จุด กลยุทธ์ แนะสะสมหุ้นเมื่อดัชนีย่อลงแรง
บล.เคจีไอ  คาด  SET  เปิดลงต่อก่อนรีบาวด์ คาดมีแรงซื้อกลับจากฝั่งในประเทศ หลัง valuations ของ SET ต่ำลงและกองทุนมีสถานะในหุ้นน้อยลง (แรงขายชะลอ) แต่ภาพใหญ่ยังไม่มีปัจจัยพลิกฟื้น SET ที่ชัดเจน
การลดดอกเบี้ย 0.25% ของ กนง. เมื่อวานไม่หนุนตลาดเนื่องจากถ้อยแถลงหลังประชุมกังวลต่อเศรษฐกิจชัดเจน + นักลงทุนรอดูมาตรการหนุนเงินทุนไหลออกในวันนี้
ด้านการประชุมเฟดเมื่อคืนไม่ได้ส่งสัญญาณขึ้นดอกเบี้ย (ตามคาด) หลัง GDP สหรัฐฯ ไตรมาส 1/58 โตเพียง 0.2% (ตลาดคาด 1.0%) ทั้งนี้คาดหุ้นพลังงานจะค้ำ SET ระดับหนึ่ง หลังราคาน้ำมันสหรัฐฯ ทำจุดสูงสุดของปี 58 แนะนำซื้อเก็งกำไรสั้น เน้นหุ้นงบไตรมาส 1/58 โดดเด่น และหุ้นที่มีธุรกิจได้ประโยชน์จากดอกเบี้ยลดลง
ส่วนทางด้าน  บล.ไอร่า  คาดทิศทางตลาดวันนี้ มีโอกาสปรับลดลง หลังวานนี้ตลาดฯ ไม่ตอบรับการปรับลดอัตราดอกเบี้ยนโยบายของ กนง.(ลดลงในการประชุม 2 ครั้งติดต่อกัน) ที่คาดเกินความคาดหมายของตลาดฯ ส่วนใหญ่
แต่กลับเพิ่มความกังวลทิศทางการเติบโตเศรษฐกิจของไทยมากขึ้น ซึ่งล่าสุดกระทรวงการคลังปรับลดเป้าหมาย GDP และส่งออกในปี’58 ลง ขณะที่ภาพรวม Fund Flow กดดันอีกครั้ง
หลังต่างชาติขายสุทธิต่อเนื่องอีกเกือบ 3,000 ล้านบาท อย่างไรก็ตาม อยู่ในช่วงประกาศผลการดำเนินงาน 1Q/58 ที่คาดยังมีแรงเก็งกำไรต่อในกลุ่ม Real Sector จนถึงกลางเดือน พ.ค.และแนะติดตามหุ้นในกลุ่มพลังงาน เช่น PTT, PTTEP, TOP และ PTTGC เป็นต้น ตามทิศทางราคาน้ำมัน

MThai News
