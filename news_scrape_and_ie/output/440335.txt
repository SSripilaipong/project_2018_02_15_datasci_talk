คณะกรรมการสมานฉันท์แรงงานไทย  ขอปรับค่าจ้างเพิ่มเป็น 360 บาทต่อวัน จี้ใช้บัตรประกันสังคมใบเดียว รักษาทุกโรงพยาบาล
น.ส.วิไลวรรณ แซ่เตีย ประธานคณะกรรมการสมานฉันท์แรงงานไทย (คสรท.) เปิดเผยว่า  คสรท.จะจัดกิจกรรมวันกรรมกรสากล ในวันที่ 1 พ.ค. ที่บริเวณอนุสาวรีย์ประชาธิปไตย
โดยปีนี้จะยื่นข้อเรียกร้องต่อรัฐบาล 4 ข้อ เช่น ให้กำหนดค่าจ้างแรงงานที่เป็นธรรม และปรับโครงสร้างค่าจ้างทุกปี คำนึงถึงค่าครองชีพ ทักษะฝีมือ เพราะผลสำรวจค่าใช้จ่ายแรงงานปัจจุบันอยู่ที่วันละ 360 บาท
คณะกรรมการค่าจ้างต้องพิจารณาปรับขึ้นค่าจ้างให้เสร็จในเดือน ต.ค. เพื่อให้มีการปรับขึ้นค่าจ้างเป็นวันละ 360 บาท ตั้งแต่วันที่ 1 ม.ค. 59 เพื่อเป็นของขวัญปีใหม่ให้แรงงาน

ด้าน  นายมานิตย์ พรหมการีย์กุล ประธานสภาองค์การลูกจ้างแรงงานยานยนต์แห่งประเทศไทย  ในฐานะประธานคณะกรรมการจัดงานวันแรงงานแห่งชาติปี 2558 กล่าวว่า ปีนี้สภาองค์การลูกจ้าง 14 องค์กร ร่วมกับองค์กรรัฐวิสาหกิจ เครือข่ายแรงงานนอกระบบ และกระทรวงแรงงาน จัดงานวันแรงงานแห่งชาติ ในวันที่ 1 พ.ค.ที่สนามหลวง
โดยได้รับงบสนับสนุนจากรัฐบาลกว่า 4 ล้านบาท มี  พล.อ.ประยุทธ์ จันทร์โอชา นายกรัฐมนตรี และหัวหน้าคณะรักษาความสงบแห่งชาติ (คสช.)  เป็นประธานเปิดงานภายใต้คำขวัญ  “แรงงานไทยปรองดอง เฉลิมฉลองจักรีวงศ์ รณรงค์สู่อาเซียน”   เน้นจัดกิจกรรมเฉลิมพระเกียรติ  พระบาทสมเด็จพระเจ้าอยู่หัว และสมเด็จพระเทพรัตนราชสุดาฯ สยามบรมราชกุมารี
โดยมีข้อเรียกร้อง ยื่นต่อนายกรัฐมนตรี 11 ข้อ อาทิ ปรับขึ้นค่าจ้างขั้นต่ำ พร้อมควบคุมราคาสินค้าอุปโภคและบริโภค ตรากฎหมายตั้งกองทุนประกันความเสี่ยงให้แก่ลูกจ้าง
ยกเว้นเก็บภาษีเงินได้กรณีค่าชดเชยของลูกจ้างภาคเอกชนและเงินตอบแทนความชอบ ของพนักงานรัฐวิสาหกิจ ตราพระราชกฤษฎีกาจัดเก็บเงินสะสมและเงินสมทบ เพื่อเป็นกองทุนสงเคราะห์ลูกจ้าง แก้ไขกฎกระทรวงเกี่ยวกับบัตรรับรองสิทธิรักษาพยาบาลใบเดียว ให้ใช้ได้ทุกโรงพยาบาลในระบบประกันสังคม

ที่มา กรุงเทพธุรกิจ
MThai News
