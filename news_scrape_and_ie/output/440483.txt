สวนปาล์มกระยี่ยอมถอย แต่อีก 8 วันกลับมาใหม่  เรียกร้องขายปาล์มที่ลานรับซื้อ 4 บาท ส่วนระยะยาวขอที่ 5 บาท
ภายหลังจากเกษตรกรชาวสวนปาล์มน้ำมัน จ.กระบี่ รวมตัวกันนำผลปาล์มน้ำมันมาที่หน้าศาลากลางจังหวัดกระบี่ จากนั้นได้เทผลปาล์มบริเวณทางขึ้นศาลากลาง และเรียกร้องขอราคาปาล์มอยู่ที่ 5 บาทต่อกิโลกรัม ซึ่งหลังจากใช้เวลานานร่วม 5 ช.ม. เพื่อรอฟังคำตอบจากกระทรวงพาณิชย์ ที่มีมติรับซื้อน้ำมันปาล์มดิบลิตรละ 25 บาท

เพื่อผลักดันให้โรงงานรับซื้อราคาปาล์มที่ 4 บาทต่อกิโลกรัม และระยะยาวจะเร่งผลักดันให้ได้ 5 บาท แต่ทางเกษตรกรไม่พอใจ และไม่สลายตัว
ทาง นายสมศักดิ์ เวชพาณิชย์ ปลัดจังหวัดกระบี่ ได้ลงมาเจรจาและนำแกนนำขึ้นไปประชุมร่วมกันพร้อมด้วยพาณิชย์จังหวัด และหน่วยงานที่เกี่ยวข้อง ซึ่ง นายชลิต สุขโข แกนนำเกษตรกรแจ้งว่า รับได้สำหรับแนวทางระยะยาวที่จะปรับขึ้น 5 บาท แต่ในระยะแรกนี้ขอให้ทางจังหวัดเสนอข้อเรียกร้องไปใหม่คือให้ลานเทรับซื้ออยู่ที่ 4 บาท ไม่ใช่หน้าโรงงาน

เพราะเกษตรกรกว่า 90 เปอร์เซ็นต์ จะขายปาล์มให้กับลานเทรับซื้อ ซึ่งจะทำให้ลานรับซื้อได้แค่ 3.70 บาท ซึ่งเป็นราคาต้นทุนของเกษตรกร นายสมศักดิ์ จึงได้เสนอว่าจะรับไปเสนอต่อกระทรวงพาณิชย์เพิ่มเติมในส่วนดังกล่าว และขอเวลา 8 วัน ให้ทางกระทรวงพิจารณา แต่วันนี้ขอให้ยุติก่อน ทางกลุ่มแกนนำเห็นด้วย และจะเดินทางกลับมาใหม่
ส่วนผลปาล์มน้ำมันกว่า 20 ตันที่กองอยู่หน้าศาลากลาง เกษตรกรขอให้ทางจังหวัดนำไปขายแล้วนำเงินดังกล่าวไปบริจาคช่วยเหลือชาวเนปาลที่ประสบภัยแผ่นดินไหวต่อไป ซึ่งจะขายได้ประมาณ 1 แสนกว่าบาท
