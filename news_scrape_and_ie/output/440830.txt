กสทช.  ยืนยัน ไม่มีการเก็บเงินลงทะเบียนซิม แบบเติมเงิน ให้แล้วเสร็จภายใน 31 ก.ค. พร้อมส่งเจ้าหน้าที่ ลงพื้นที่ตรวจสอบการลงทะเบียน
นายฐากร ตัณฑสิทธิ์ เลขาธิการคณะกรรมการกิจการกระจายเสียงกิจการโทรทัศน์ และกิจการโทรคมนาคมแห่งชาติ  หรือ กสทช.   เปิดเผยว่า กรณีที่มีประชาชนสอบถามมายังสำนักงาน กสทช.ว่ามีผู้ให้บริการลงทะเบียนซิมการ์ดเรียกเก็บเงินค่าบริการในการรับลงทะเบียน โดยเฉพาะในพื้นที่ภาคตะวันออกเฉียงเหนือนั้น
กสทช.  จึงขอเตือนไปยังผู้ใช้บริการโทรศัพท์มือถือ ระบบเติมเงินว่าการลงทะเบียนซิมโทรศัพท์มือถือแบบเติมเงินไม่มีค่าใช้จ่ายในการดำเนินการประชาชนสามารถลงทะเบียนได้ฟรี ตามศูนย์บริการของโอเปอเรเตอร์ทุกค่าย
ที่มีเครื่องหมาย”2 แชะแวะลงทะเบียนซิม”ทั่วประเทศนอกจากนี้ในช่วงเดือนพฤษภาคม 2558 ประชาชนจะสามารถลงทะเบียนซิมได้ที่สำนักทะเบียนอำเภอหรือท้องถิ่นได้ทั่วประเทศ
อย่างไรก็ดีได้สั่งการให้เจ้าหน้าที่สำนักงาน กสทช.ภูมิภาคและสำนักงานกสทช.เขตทั่วประเทศดำเนินการตรวจสอบการลงทะเบียนซิมการ์ดแบบเติมเงินด้วยทั้งนี้มีประชาชนลงทะเบียนซิมแบบเติมแล้วกว่า 31 ล้านเลขหมาย
สำนักงาน กสทช.กำหนดให้ผู้ใช้บริการโทรศัพท์มือถือแบบเติมเงินต้องลงทะเบียนซิมการ์ดภายในวันที่ 31 กรกฎาคม 2558ไม่เช่นนั้นจะไม่สามารถโทรออก และใช้งานอินเทอร์เน็ตผ่านโทรศัพท์มือถือได้  เพื่อเป็นการกำกับดูแลและคุ้มครองผู้ใช้บริการโทรศัพท์มือถือแบบเติมเงิน

MThai News
