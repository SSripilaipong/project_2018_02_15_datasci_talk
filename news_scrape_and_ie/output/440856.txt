ปั๊มไหน! ลักลอบเติมก๊าซ LPG ลงถัง ‘คุก10ปีปรับ1แสน’ นะ เพราะการเติมก๊าซที่ไม่ได้มาตรฐานอาจเกิดการรั่วไหล และระเบิดได้ง่าย
นายวิฑูรย์ กุลเจริญวิรัตน์ อธิบดีกรมธุรกิจพลังงาน  เปิดเผยว่า แม้ที่ผ่านมา กรมธุรกิจพลังงาน (ธพ.) จะได้บังคับใช้กฎหมายอย่างเข้มงวดเพื่อป้องกัน  ปัญหาการลักลอบนำถังก๊าซหุงต้ม  ไปเติมที่ สถานีบริการก๊าซ LPG มาตลอด
แต่ยังพบว่ามีบาง สถานีบริการก๊าซ LPG มีการลักลอบเติมก๊าซในถังก๊าซหุงต้มอยู่ ซึ่งการกระทำดังกล่าวก่อให้เกิดอันตรายได้ง่าย จากขั้นตอนการเติมก๊าซที่ไม่ได้มาตรฐานจนอาจเกิดการรั่วไหล และระเบิดได้ง่ายหากมีปฏิกิริยาจากประกายไฟเพียงเล็กน้อย
ซึ่งหาก พบการลักลอบบรรจุก๊าซ LPG ลงถังก๊าซหุงต้มในสถานีบริการจะมีความผิดตามกฏหมายฐานฝ่าฝืนคำสั่งนายก รัฐมนตรีที่ 4/2547 เรื่อง กำหนดมาตรการเพื่อแก้ไขและป้องกันภาวะการณ์ขาดแคลนน้ำมันเชื้อเพลิง ตามมาตรา 3 แห่ง พ.ร.ก.แก้ไขและป้องกันภาวะการขาดแคลนน้ำมันเชื้อเพลิง พ.ศ.2516  ต้องระวางโทษจำคุกไม่เกิน 10 ปี หรือปรับไม่เกิน 100,000 บาท หรือทั้งจำทั้งปรับ
นอกจากนี้ ยังมีความผิดตามกฎกระทรวง ฉบับที่ 4 (พ.ศ. 2529) และแก้ไขเพิ่มเติมโดยกฎกระทรวง ฉบับที่ 5 (พ.ศ.2531) ออกตาม ปว.28 ข้อ 74  “การบรรจุก๊าซลงในถังก๊าซหุงต้มต้องกระทำภายในสถานีบรรจุก๊าซหรือลานกรรจุก๊าซ ซึ่งได้รับใบอนุญาตประกอบกิจการบรรจุก๊าซตามกฏกระทรวงที่ห้ามบรรจุก๊าซลงใน ถังก๊าซหุงต้มภายในสถานีบริการ”  ต้องระวางโทษปรับไม่เกิน 5,000 บาท
“ธพ.มี การกวดขันเข้มงวดเกี่ยวกับความปลอดภัยในการบรรจุและใช้ก๊าซ LPG อย่างต่อเนื่อง แต่ต้องขอความร่วมมือประชาชนไม่นำถังก๊าซหุงต้มไปเติมในสถานีบริการ เพราะอาจเกิดอันตรายร้ายแรงได้ และหากพบเห็นการกระทำผิดสามารถแจ้งข้อมูลมาได้ที่กรมฯ โทร.02-794-4011-12 หรือพลังงานจังหวัดที่สถานีบริการตั้งอยู่” นายวิฑูรย์ กล่าว

MThai News
