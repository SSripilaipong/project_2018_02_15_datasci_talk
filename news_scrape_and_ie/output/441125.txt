กกร. รับ’เงินบาทอ่อน’ แต่ภาคส่งออกยังเหนื่อยหนัก เนื่องจากเป็นการอ่อนค่าที่น้อยกว่าประเทศ  ‘คู่ค้า และ คู่แข่ง’
นายสุพันธุ์ มงคลสุธี ประธาน สภาอุตสาหกรรมแห่งประเทศไทย(ส.อ.ท.)  ในฐานะประธานคณะกรรมการร่วมภาคเอกชน 3 สถาบัน(กกร.) เปิดเผยภายหลัง การประชุมว่า ค่าเงินบาทในขณะนี้ ยังคงอ่อนค่าน้อยกว่าประเทศคู่ค้าและคู่แข่ง แต่อยากให้เงินบาทอ่อนค่าอย่างค่อยเป็นค่อยไป เพื่อไม่ให้กระทบต่อเสถียรภาพเศรษฐกิจ

“สำหรับค่าเงินบาทตอนนี้อ่อนลง แต่ก็ยังตามหลังคู่ค้าคู่แข่งอยู่ ยังห่างจากประเทศ คู่ค้าพอสมควร ที่คุยกันเบื้องต้น บาทควรอ่อน 3-5% (เมื่อเทียบกับสกุลเงินภูมิภาค) เพื่อให้มีโอกาสแข่งขันมากขึ้น ส่งออกยังเหนื่อยอยู่ แม้ว่าบาทจะอ่อนลงบ้างแล้ว” นายสุพันธุ์ กล่าว
ซึ่งที่ประชุม กกร.จะรอดูผล จากการผ่อนคลายมาตรการเงินทุนไหลออก ที่ธนาคารแห่งประเทศไทย(ธปท.) เพิ่งประกาศออกมาเพิ่มเติมเมื่อช่วงปลายสัปดาห์ก่อน ว่าจะมีผลอย่างไรต่อทิศทางค่าเงินบาท
อย่างไรก็ตาม คาดว่า ธปท.อาจจะต้องลดดอกเบี้ยนโยบายลงอีก หากภาวะ เศรษฐกิจไทยในไตรมาส 3/58 ยังไม่ฟื้นตัว “ถ้าเศรษฐกิจไตรมาสหน้า ยังไม่ฟื้น ดอกเบี้ยน่าจะต้องปรับลดลงอีก แต่ คิดว่าเศรษฐกิจน่าจะผ่านภาวะต่ำสุดแล้ว” เขากล่าว
อนึ่ง ค่าเงินในช่วงเช้านี้ อ่อนค่าไปมากสุดที่ 33.32 บาทต่อดอลลาร์ ซึ่งเป็นระดับ อ่อนค่าสุดในรอบกว่า 5 ปี

MThai News
