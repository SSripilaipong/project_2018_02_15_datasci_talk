ร้อนได้ใจ  อิชิตัน  ขายดี ย้ำเป้ารายได้ปีนี้ 7,500 ลบ. โต 20% จากปีก่อน 6,208.89 ล้านบาท
นายตัน ภาสกรนที กรรมการผู้อำนวยการ บริษัท อิชิตัน กรุ๊ป จำกัด (มหาชน) หรือ ICHI  เปิดเผยว่า ยอดขายเครื่องดื่มปรับตัวดีขึ้นตามอานิสงส์จากสภาพอากาศที่ค่อนข้างร้อน โดยผลประกอบการในช่วงไตรมาส 1/2558 ปรับตัวดีขึ้นกว่าช่วงเดียวกันของปีก่อน
ซึ่งมียอดขายเติบโตมากกว่าเป้าที่วางไว้ ซึ่งถือว่าเป็นช่วงไฮซีซั่นของธุรกิจ  บริษัทฯยังย้ำว่า ปีนี้รายได้จะเติบโต 20% หรือ 7,500 ล้านบาท จากปีก่อนที่ทำได้ 6,208.89 ล้านบาท ตามเป้าหมายที่วางไว้

นอกจากนี้บริษัทฯตั้งเป้ายอดขายเครื่องดื่มไบเล่ปีนี้ 600 ล้านบาท พร้อมคาดว่าจะเปิดตัวเครื่องดื่มรสชาติใหม่ในปีนี้ เพื่อผลักดันยอดขายให้เป็นไปตามเป้า โดยปัจจุบันบริษัทฯ มีกำลังการผลิตรวมอยู่ที่ 1,200 ล้านขวดต่อปี เพิ่มขึ้นจากปีก่อนที่มีกำลังการผลิตรวมอยู่ที่ 1,000 ล้านขวดต่อปี
อย่างไรก็ตามหากกำลังการผลิตไม่เพียงพอบริษัทฯเตรียมความพร้อม โดยได้มีที่ดินเปล่ารองรับการขยายโรงงานได้ทันที   “เราได้ลิขสิทธิ์การขายไบเล่ใน 16 ประเทศ ซึ่งผลตอบรับยังประเมินไม่ได้ เนื่องจากเพิ่งเปิดตัวได้เมื่ออาทิตย์ที่ผ่านมา แต่เชื่อมั่นว่าจากตัวแบรนด์และรสชาติจะได้รับผลตอบรับดีจากคนรุ่นใหม่ และกลุ่มที่มีผู้ความทรงจำที่ดีต่อไบเล่ โดยตั้งยอดขายไบเล่ปีนี้ไว้ 600 ล้านบาทและมีแผนที่จะเพิ่มโปรดักส์ใหม่เข้ามา และขนาดไซส์ก็จะปรับเปลี่ยนเพิ่มมากขึ้นเพื่อเพิ่มความหลากหลายให้กับลูกค้า สำหรับเครื่องดื่มเย็นเย็น ยังเป็นตัวหลักที่ผลักดันรายได้ให้เติบโต โดยปีก่อนมีการเติบโตถึง 115% และในปีนี้คาดว่าจะเติบโตได้อีกมาก”นายตัน กล่าว

MThai News
