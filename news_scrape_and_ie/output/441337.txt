ศก.ไทยไตรมาสเเรกยังฝืด ส่งออกชะลอ อ่อนเเรง ด้าน ผู้ว่า ธปท. ย้ำไทย ยังไม่เข้าภาวะเงินฝืด แม้เงินเฟ้อทั่วไปติดลบ 2-3 เดือนติดกัน
นายประสาร ไตรรัตน์วรกุล ผู้ว่าการธนาคารแห่งประเทศ หรือ ธปท.  เปิดเผยว่า ธปท.ยอมรับว่าเศรษฐกิจไทยไตรมาส 1/2558 ฟื้นตัวต่ำกว่าที่คาดไว้ เนื่องจากการส่งออกชะลอตัวลง แต่สถานการณ์ดังกล่าวไม่เฉพาะประเทศไทยเท่านั้น
โดยผู้ประกอบการจะต้องเร่งปรับตัว ส่วนอัตราเงินเฟ้อที่ติดลบต่อเนื่อง 2-3 เดือนติดต่อกันนั้น ยืนยันว่ายังไม่ใช่ภาวะเงินฝืด เพราะภาวะเงินฝืดจะต้องเกิดจากกิจกรรมทางเศรษฐกิจไม่มี ภาวะการว่างงานสูงขึ้นมาก การอุปโภคติดลบเป็นต้น

“ขณะนี้ภาวะเศรษฐกิจไม่ได้เข้าสู่เงินฝืด แต่คงไม่มีใครการันตีได้ว่า โอกาสเป็น 0 หรือจะไม่เกิดขึ้นเลย แต่ตอนนี้เรายังไม่ได้พบแบบนั้น”นายประสาร กล่าว
ส่วนกรณีที่ ธปท.ออกมาตรการเงินทุนเคลื่อนย้ายนั้น มองว่า ช่วยให้ค่าเงินบาทอ่อนค่าลงได้บ้าง แต่ทั้งนี้ ก็มีมาตรการอื่นร่วมด้วย เช่น การปรับลดอัตราดอกเบี้ย รวมไปถึงภาพรวมเศรษฐกิจสหรัฐเข้มแข็ง ส่วนค่าเงินบาทจะอ่อนค่ามากน้อยแค่ไหน คงเป็นเรื่องที่ต้องติดตามต่อไป
อย่างไรก็ตาม ส่วนความคืบหน้าของนาโนไฟแนนซ์ที่ล่าสุดผู้ประกอบการระบุว่า ยังไม่สามารถปล่อยสินเชื่อได้จริง เพราะยังไม่ได้ใบอนุญาตจาก ธปท.นั้น มองว่า การที่ยังไม่ได้ใบอนุญาตนั้น เพราะทุกอย่างจะต้องเป็นไปตามขั้นตอน และมองว่าโครงการดังกล่าวเหมือนกับเข้ามาทดแทนแหล่งเงินกู้นอกระบบ

MThai News

