ตลาดหุ้นจีน บูมเกินเหตุ! เตรียมออกมาตรการป้องกันหวั่นเกินควบคุม
สำนักข่าวเอพี  รายงานว่า ประเทศ จีน เตรียมออกมาตรการ เพื่อลดความร้อนแรงของ ตลาดหุ้น หลัง ดัชนีเซี่ยงไฮ้คอมโพสิต ปรับเพิ่มขึ้นอย่างรวดเร็วในปีนี้ ก่อนสถานการณ์จะอยู่เหนือการควบคุม และส่งผลต่อการดำเนินนโยบายกระตุ้นเศรษฐกิจ
โดยในรายงานข่าวของหนังสือพิมพ์พีเพิ่ลส์เดลี่ของพรรคคอมมิวนิสต์จีนระบุว่า ราคาหุ้นในตลาดหลักทรัพย์อยู่ในระดับที่สูงมาก พร้อมกับเตือนว่า นักลงทุนควรเพิ่มความระมัดระวังในการลงทุนมากขึ้น
การแสดงความกังวลของสื่อซึ่งเป็นกระบอกเสียงของพรรคคอมมิวนิสต์จีนดังกล่าวส่งสัญญาณว่า ผู้อำนาจในรัฐบาลต้องการให้มีการดำเนินมาตรการรักษาเสถียรภาพของตลาดหลักทรัพย์ไม่ให้เกิดภาวะฟองสบู่
‘ดัชนีเซี่ยงไฮ้คอมโพสิตตลาดหุ้นจีนปรับเพิ่มขึ้นมาแล้วกว่า 2 เท่าจากเดือนพฤศจิกายนปีที่ผ่านมา ทำให้ตลาดหุ้นจีนเป็นตลาดหุ้นที่ให้ผลตอบแทนสูงสุดในโลกปีนี้’
ปัจจัยที่ทำให้ภาวะการลงทุนในตลาดหุ้นจีนร้อนแรง เป็นผลมาจากการผ่อนคลายการปล่อยสินเชื่อ ทำให้นักลงทุนหน้าใหม่เกิดขึ้นจำนวนมาก และมาจากความหวังที่ว่า เศรษฐกิจจีนจะฟื้นตัว หลังชะลอตัวอย่างมากก่อนหน้านี้
‘ความเสี่ยงที่จะเกิดภาวะฟองสบู่แตกมีอยู่สูงมาก รัฐบาลต้องการจะดับความร้อนแรงของตลาดหุ้น’  นายจาง หยางนักวิเคราะห์ที่กั่วจินซิเคียวริตี้ส์ กล่าว

MThai News
ที่มา AP
