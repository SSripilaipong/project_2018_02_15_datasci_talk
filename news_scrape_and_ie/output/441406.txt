หอการค้าเผยดัชนีความเชื่อมั่นผู้บริโภคเม.ย.58 ต่ำสุดในรอบ 10 เดือน เหตุการปรับประมาณการศก. และส่งออกยังชะลอ
นายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย  เปิดเผยว่า ดัชนีความเชื่อมั่นผู้บริโภคเดือน เม.ย.58 อยู่ที่ 76.6 ซึ่ง ปรับตัวลดลงต่อเนื่องเป็นเดือนที่ 4 และต่ำสุดในรอบ 10 เดือน
โดยมีปัจจัยลบ มาจากการที่ สำนักงานเศรษฐกิจการคลัง (สศค.) ปรับลดประมาณการเศรษฐกิจไทยในปี 58 เหลือ 3.7% จากเดิมคาด 3.9% รวมทั้งปรับลดการส่งออกเหลือโต 0.2% จากเดิมคาดโต 1.4%
นอกจากนี้การส่งออกของไทยในเดือนมี.ค.ยังติดลบ 4.45% ประกอบกับราคาพืชผลทางการเกษตรที่ยังอยู่ในระดับต่ำ, ราคาน้ำมันปรับตัวเพิ่มขึ้น,
เงินบาทแข็งค่าขึ้นเล็กน้อย, ผู้บริโภคยังกังวลปัญหาค่าครองชีพ ราคาสินค้าและความไม่แน่นอนในการฟื้นตัวของเศรษฐกิจโลกที่จะส่งผลกระทบต่อเศรษฐกิจไทยในอนาคต
สำหรับ ปัจจัยบวกมีเพียงคณะกรรมการนโยบายการเงิน (กนง.) ลดดอกเบี้ยนโยบายลง 0.25% มาเหลือ 1.5% จะเป็นการช่วยกระตุ้นการฟื้นตัวของเศรษฐกิจและกระตุ้นอุปสงค์ในประเทศให้เพิ่มขึ้น โดย หอกการค้า คาดว่า การบริโภคของประชาชนยังไม่น่าจะฟื้นตัวได้มากนักในช่วงไตรมาส 2
เนื่องจากประชาชนยังวิตกกังวลเกี่ยวกับสถานการณ์ความไม่แน่นอนจากการฟื้นตัวของเศรษฐกิจไทยและเศรษฐกิจโลก รวมทั้งระดับราคาพืชผลทางการเกษตร โดยเฉพาะข้าวและยางพารายังมีแนวโน้มทรงตัวอยู่ในระดับต่ำ
อย่างไรก็ตาม การฟื้นตัวของการบริโภคจะเร็วหรือช้าขึ้นอยู่กับการเร่งเบิกจ่ายเงินลงทุนของภาครัฐเพื่อกระตุ้นเศรษฐกิจเป็นสำคัญ ในช่วงที่การส่งออกยังฟื้นตัวไม่เต็มที่ท่ามกลางภาวะที่เศรษฐกิจโลกยังมีความผันผวน ทั้งนี้เชื่อว่าการบริโภคน่าจะเริ่มฟื้นตัวได้เด่นชัดขึ้นในช่วงครึ่งปีหลัง
ซึ่ง สิ่งที่จะต้องจับตาในช่วงต่อไปนี้ คือ ดัชนีความเชื่อมั่นผู้บริโภค และอัตราเงินเฟ้อในช่วงเดือนพ.ค.และมิ.ย. ซึ่งหากสัญญาณเงินเฟ้อยังมีการติดลบมากขึ้นในเดือนพ.ค.และมิ.ย.
เห็นว่าธนาคารแห่งประเทศไทย(ธปท.) ควรปรับลดอัตราดอกเบี้ยนโยบายลงอีกครั้ง เพื่อช่วยกระตุ้นเศรษฐกิจ และพยุงให้ค่าเงินบาทอยู่ในระดับ 33 บาท/ดอลลาร์ ซึ่งจะช่วยหนุนการส่งออกของไทยและส่งผลดีต่อภาคการท่องเที่ยว อันจะช่วยให้ความเชื่อมั่นผู้บริโภคเริ่มกลับมาฟื้นขึ้นได้ในช่วงครึ่งปีหลัง

MThai News
