SCB EIC มองเศรษฐกิจไทยปีนี้ โต 3.0% พร้อมคาด ธปท.จะลดอัตราดอกเบี้ยนโยบายลงไปที่ระดับ 1.25% ภายในครึ่งปีแรก
ศูนย์วิจัยเศรษฐกิจและธุรกิจ ธนาคารไทยพาณิชย์ (SCB EIC)  ประเมินเศรษฐกิจไทยในปี 2015 เติบโต 3.0% เศรษฐกิจไทยในช่วง 3 เดือนแรกของปี 2015 อยู่ในภาวะชะลอตัว แม้ว่าจะมีภาคการท่องเที่ยวที่ฟื้นตัวอย่างแข็งแกร่งเป็นปัจจัยหนุน
โดยราคาน้ำมันที่ลดลงไม่ได้ช่วยกระตุ้นการใช้จ่ายภาคครัวเรือนมากนัก อีกทั้งครัวเรือนในภาคเกษตรจำนวนมากยังได้รับผลกระทบจากราคาผลผลิตที่ตกต่ำอย่างต่อเนื่อง
รวมถึง ยังมีปัจจัยที่กระทบต่อความเชื่อมั่นของภาคเอกชน ได้แก่ ความไม่แน่นอนของนโยบายรัฐเกี่ยวกับการปฏิรูปด้านภาษี ความล่าช้าในการเบิกจ่ายงบประมาณการลงทุนของรัฐที่ทำได้เพียง 27.8%
ในครึ่งปีแรกของปีงบประมาณ ด้วยปัจจัยดังกล่าว อีไอซีจึงได้ปรับลดประมาณการการขยายตัวของการบริโภคและการลงทุนภาคเอกชนในปีนี้ลงเหลือ 1.4% และ 2.5% ตามลำดับ

ทั้งนี้ อุปสงค์ภายในประเทศยังขาดแรงผลักดันที่ชัดเจนและปัจจัยเสี่ยงจากภายนอกยังมีอยู่มาก ความอ่อนแอของเศรษฐกิจโลกทำให้มูลค่าการส่งออกของไทยยังไม่มีสัญญาณการฟื้นตัวโดยเฉพาะการลดลงของมูลค่าสินค้าส่งออกสินค้า ที่เชื่อมโยงกับน้ำมันดิบในช่วงที่ผ่านมา ทำให้อีไอซีปรับลดประมาณการส่งออกสินค้าไทยในปีนี้ว่าจะหดตัว 1.3%
อย่างไรก็ดีราคาน้ำมันที่ลดลงทำให้มูลค่าการนำเข้าหดตัวอย่างมาก ประกอบกับการท่องเที่ยวที่ฟื้นตัวขึ้นหลังสถานการณ์ความไม่สงบทางการเมืองกลับมามีเสถียรภาพ
ทำให้อีไอซีคาดว่าไทยจะเกินดุลบัญชีเดินสะพัดสูงสุดเป็นประวัติการณ์ในปีนี้ เป็นปัจจัยหนึ่งที่จะทำให้ค่าเงินบาทจะไม่อ่อนค่าลงเร็วนัก โดยประเมินว่าเงินบาทจะอ่อนค่าไปอยู่ที่ระดับ 33.5 บาทต่อดอลลาร์สหรัฐฯ ในปลายปีนี้
อีไอซี  คาดว่า  ธนาคารแห่งประเทศไทย จะลดอัตราดอกเบี้ยนโยบายลงไปที่ระดับ 1.25% ภายในครึ่งปีแรก โดยการลดดอกเบี้ยในเดือนเมษายนเหลือ 1.50% ของคณะกรรมการนโยบายการเงิน (กนง.) เป็นการแสดงท่าที ที่ชัดเจนในการพร้อมใช้นโยบายการเงินในการกระตุ้นเศรษฐกิจ
ประกอบกับปัจจุบันปัจจัยขับเคลื่อนเศรษฐกิจไทยยังอ่อนแอในเกือบทุกด้านและมีแนวโน้มแย่ลง ความเสี่ยงภาวะเงินฝืดมีมากขึ้น รวมถึงค่าเงินบาทที่แข็งค่าเมื่อเทียบกับสกุลเงินอื่นในภูมิภาคจนกระทบภาคการส่งออก การปรับลดอัตราดอกเบี้ยนโยบายลงสามารถช่วยบรรเทาภาระดอกเบี้ยให้แก่ทั้งภาคธุรกิจและภาคครัวเรือนที่กำลังประสบปัญหาหนี้อยู่ในระดับสูงได้เช่นกัน
นอกจากนี้ เศรษฐกิจยุโรปและญี่ปุ่นยังไม่ฟื้นตัวดีนัก ส่งกระทบกับเศรษฐกิจสหรัฐฯ ทำให้ธนาคารกลางสหรัฐฯ น่าจะเลื่อนการปรับขึ้นดอกเบี้ยนโยบายออกไปอีก ด้วยเหตุนี้ กนง.จึงคลายความกังวลเรื่องเสถียรภาพทางการเงินในระยะ 2-3 เดือนนี้

MThai News
