กระทรวงการคลัง   เตรียมเสนอมาตรการช่วยเหลือ 3 ธุรกิจหลัก  เกษตรกร เอสเอ็มอี ท่องเที่ยว  กระตุ้น เศรษฐกิจ ปีนี้ 
​ 
วันนี้ (8 พ.ค. 58) มีรายงานว่า วันที่ 29 พ.ค. นี้ กระทรวงการคลัง เตรียมเสนอมาตรการกระตุ้นเศรษฐกิจ พล.อ. ประยุทธ์ จันทร์โอชา นายกรัฐมนตรีและหัวหน้าคสช. เนื่องในโอกาสที่เดินทางมาตรวจเยี่ยมการดำเนินงานของกระทรวงการคลัง ซึ่งมาตรการนี้ จะเน้นการดูแลเกษตรกร ธุรกิจเอสเอ็มอี และการท่องเที่ยว ที่ได้รับผลกระทบจากภาวะเศรษฐกิจ


ทั้งนี้ นายรังสรรค์ ศรีวรศาสตร์ ปลัดกระทรวงการคลัง ระบุว่า การดูแลเกษตรกร ต้องหาวิธีให้เกษตรกรสามารถขายสินค้าได้ในราคาที่สูงขึ้น เพราะราคาสินค้าเกษตรหลายชนิดตกต่ำ ซึ่งที่ผ่านมากระทรวงการคลังได้หารือกับหน่วยงานต่าง ๆ เพื่อหาแนวทางช่วยเหลือ
สำหรับการท่องเที่ยว จะใช้นโยบายเพิ่มเติมมาตรการลดหย่อนด้วยวิธีต่าง ๆ หรือให้สิทธิในการลดหย่อนได้มากขึ้น ซึ่งมอบหมายให้กรมสรรพากร ไปหาแนวทางดังกล่าว โดยมีแนวคิดให้นำใบเสร็จการใช้จ่ายจากร้านค้าต่าง ๆ  มาชิงรางวัลจากกรมสรรพากร
ส่วนธุรกิจเอสเอ็มอีแบงก์ มีแผนจะออกสินเชื่อดอกเบี้ยต่ำร้อยละ 4 วงเงินกู้รวม 1 หมื่น 5 พันล้านบาท ระยะเวลาปล่อยกู้ 5 ปี โดยรัฐบาลจะอุดหนุนดอกเบี้ยให้ร้อยละ 3 ต่อปี ซึ่งขณะนี้อยู่ระหว่างนำเสนอคณะรัฐมนตรี
ขอบคุณข้อมูล/ภาพ  Voice
MThai News
