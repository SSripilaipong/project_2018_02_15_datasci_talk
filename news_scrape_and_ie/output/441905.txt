ขสมก. คาดกลางเดือนส.ค. ได้เมล์ NGV ใหม่ 489 คันครบ ส่วนอีก 2,694 คัน อยู่ระหว่างพิจารณาราคา
วันนี้ (10พ.ค.)  นางปราณี ศุกระศร  รักษาการผู้อำนวยการองค์การขนส่งมวลชนกรุงเทพ (ขสมก.) เปิดเผยว่า ความคืบหน้าโครงการจัดซื้อรถเมล์ NGV ใหม่ ลอตแรก 489 คัน จากทั้งหมด 3,183 คัน หลังจากได้ผู้เสนอราคารถที่ต่ำสุดแล้ว



ล่าสุดอยู่ระหว่างการเจรจาค่าเหมาบริการซ่อมบำรุงรถระหว่างปีที่ 6 – ปีที่ 10 กับผู้เสนอราคาที่ต่ำสุด โดยในสัปดาห์หน้าจะทราบผล จากนั้นจะเร่งทำสัญญา และจะเข้าสู่กระบวนการส่งมอบรถซึ่งจะกำหนดเป็นแผนระยะๆ โดยจะทยอยรับมอบรถเมล์ตั้งแต่ช่วงเดือนพฤษภาคมนี้ ซึ่งคาดว่าจะการส่งมอบรถจะได้รับรถเมล์ NGV ครบทั้ง 489 คัน ภายในกลางเดือนสิงหาคม จากเดิมกำหนดภายในกรกฎาคม
ส่วนรถจำนวนที่เหลืออีก 2,694 คันอยู่ระหว่างการพิจารณาทบทวนเกี่ยวกับเรื่องราคา และ ประเภทพลังงานที่จะใช้กับรถเมล์ ว่าจะเป็นระบบก๊าซ NGV ดีเซล หรือพลังงานไฟฟ้า ซึ่งเบื้องต้นอาจมีการนำเข้ารถเมล์พลังงานไฟฟ้าเข้ามาทดสอบระบบเป็นลอตเล็ก ๆ เพื่อพิจารณาถึงความเป็นไปได้ และประโยชน์ในระยะยาวต่อไป

MThai News
