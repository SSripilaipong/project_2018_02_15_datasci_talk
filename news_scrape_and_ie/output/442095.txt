พล.อ.  ฉัตรชัย สาริกัลยะ  เผย ชาวสวนปาล์ม รับกติกาใหม่กำหนดเปอร์เซ็นต์ น้ำมัน รับซื้อต้อง 17% 
วันนี้ (11 พ.ค. 58) พล.อ. ฉัตรชัย สาริกัลยะ รัฐมนตรีว่าการกระทรวงพาณิชย์ กล่าวภายหลังหารือร่วมกับตัวแทนเกษตรกรผู้ปลูกปาล์ม เพิ่มเติมเกี่ยวกับการกำหนดอัตราเปอร์เซ็นต์น้ำมันการซื้อขายผลปาล์มสดว่า หลังจากที่ได้ประกาศราคาแนะนำการซื้อขายผลปาล์มสดไปแล้ว ตามเปอร์เซ็นต์น้ำมัน 17 เปอร์เซ็นต์ ที่กิโลกรัมละ 4 บาท กระทรวงพาณิชย์ มีความจำเป็นต้องรับฟังความเห็นจากเกษรตรกรเพิ่มเติม ก่อนที่จะประกาศใช้เป็นกฎหมายห้ามซื้อปาล์มที่เปอร์เซ็นต์น้ำมันต่ำกว่า 17 เปอร์เซ็นต์

ทั้งนี้วิธีการดังกล่าว ช่วยแก้ปัญหาด้านราคาในระยะยาวและปรับโครงสร้างให้เกษตรกรปลูกปาล์มคุณภาพให้มากขึ้น โดยไม่ต้องกังวลว่าจะถูกกดราคาในช่วงผลผลิตออกสู่ตลาดมาก ในช่วงเดือน เม.ย. – พ.ค. ของทุกปี 
นอกจากนี้ ต้องมีการหารือเพิ่มเติมอีกครั้งภายในสัปดาห์นี้กับตัวแทนเกษตรกร โรงสกัด และลานเท ว่าจะกำหนดราคากิโลกรัมละ 4 บาท ที่ลานเทหรือโรงสกัด แต่ยืนยันว่า จะรับฟังความเห็นจากทุกภาคส่วน 
เบื้องต้น เกษตรกรรับได้ในราคาที่กำหนด แต่ยอมรับว่า อาจจะมีเกษตรกรรายย่อยในบางพื้นที่ที่ยังไม่เข้าใจ

