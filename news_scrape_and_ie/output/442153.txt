มารู้จัก คุณ ทวี ปิยะพัฒนา  ประธานบริษัท  พี.เอฟ.พี.  ผู้นำด้านธุรกิจ อาหารทะเลแปรรูป  ที่จะมาเผยทิศทางธุรกิจในปี 2558
วันนี้ MThai News จะพาไปรู้จักกับ คุณทวี ปิยะพัฒนา ประธานกรรมการบริหาร กลุ่มบริษัท พี.เอฟ.พี. ผู้นำด้านธุรกิจอาหารแปรรูปแช่แข็งจากปลาทะเลครบวงจร จะมาเปิดเผยถึงทิศทางธุรกิจในปี 2558 ที่ต้องการเติบโตให้ได้ถึงร้อยละ 15


คุณทวี กล่าวว่า การตลาดภายในประเทศตลอดระยะเวลา 2 ปีที่ผ่าน ฝ่ายการตลาดของบริษัท พี.เอฟ.พี. ได้ขยายตลาดให้กว้างมากขึ้น มุ่งเน้นสร้างการรับรู้ เพื่อให้ผู้บริโภคจดจำแบรนด์ ส่วนตลาดต่างประเทศนั้น เน้นเจาะตลาดใหม่ ๆ ในกลุ่มประเทศตะวันออกกลาง ยุโรป และสหรัฐอเมริกา
“นโยบายหลักของบริษัทที่รักษาไว้ตลอด 30 ปี ที่ไม่เคยเปลี่ยนแปลง คือการรักษาคุณภาพ และรสชาติ ของผลิตภัณฑ์ ให้มีมาตรฐานที่ดีมาโดยตลอดอย่างสม่ำเสมอ รวมทั้งให้การสนับสนุน การช่วยเหลือชุมชน และให้ความสำคัญในการตอบแทนสังคม และสิ่งแวดล้อม มาโดยตลอด”


สำหรับกลุ่มบริษัท พี.เอฟ.พี. มีส่วนแบ่งทางการตลาดของผลิตภัณฑ์อาหารทะเลแปรรูปแช่แข็งประมาณ 38% และเป็นผู้ผลิตเต้าหู้ปลา เจ้าแรกของโลก โดยกลุ่มลูกค้าหลักจะเป็นภัตตาคาร ร้านอาหารชั้นนำของไทย ลูกค้าทั่วไป
ทั้งนี้ บริษัท พี.เอฟ.พี. ยังมีความพร้อมในการก้าวเข้าสู่ประชาคมเศรษฐกิจอาเซียน (AEC) เนื่องจากบริษัทได้มีการส่งออกไปจำหน่ายในกลุ่มประเทศอาเซียนอยู่แล้ว ทำให้แบรนด์กลายเป็นที่รู้จักในเขตเพื่อนบ้าน


“ในอนาคตเราวางแผนที่จะขยายธุรกิจ โดยตั้งฐานการผลิตในประเทศเพื่อนบ้าน เช่น อินโดนีเชีย เพิ่มช่องทางการจำหน่ายมากขึ้น เพื่อบุกตลาดผลิตภัณฑ์อาหารฮาลาลอีกทางหนึ่งด้วย ส่วนเวียดนาม เป็นประเทศที่เศรษฐกิจกำลังเติบโตอย่างต่อเนื่อง และกำลังการซื้อของผู้บริโภคก็เพิ่มสูงขึ้น จึงเป็นอีกหนึ่งประเทศที่น่าสนใจในการลงทุนพัฒนาธุรกิจของเรา”
สำหรับเครือ PFP เกิดขึ้นในปี 2527 ในพื้นที่ชายฝั่งทะเลอ่าวไทยในเขต อ.เมือง จ.สงขลา โดยเกิดบริษัท แปซิฟิคแปรรูปสัตว์น้ำ จำกัด เป็นแห่งแรก ผลิตเนื้อปลาบดแช่แข็ง หรือซูริมิ (Surimi) เพื่อการส่งออกเท่านั้น
จากนั้นปี 2531 ตามด้วยบริษัท อุตสาหกรรมปลาป่นแปซิฟิค จำกัด ทำโรงงานผลิตปลาป่นใช้วัตถุดิบจากโรงงานผลิตซูริมิกำลังผลิตมากกว่า 1 หมื่นตันต่อปี


ปี 2535 เครือ PFP ขยายไลน์ผลิตอาหารสำเร็จรูปที่ใช้ซูริมิเป็นวัตถุดิบ หรืออาหารพร้อมปรุงประเภท คามาโบโกะ เช่น ปูอัด ชิกูว่า เต้าหู้ปลา ก้ามปูเทียม พร้อมขยายตลาดในประเทศ
ส่งผลให้ในปี 2543 ต้องตั้งบริษัท พี.เอฟ.พี. เทรดดิ้ง จำกัด ขึ้นมาเพื่อรองรับการขยายตัวของตลาดภายในประเทศโดยเฉพาะ ปัจจุบัน PFP ถือเป็นผู้นำในอุตสาหกรรมผลิตภัณฑ์แปรรูปอาหารทะเลแช่แข็งของไทย
เรียกได้ว่าบริษัท พี.เอฟ.พี. มีความเป็นผู้นำด้านธุรกิจอาหารแปรรูปแช่แข็งจากปลาทะเลที่ครบวงจรจริง ๆ และยังสามารถตีตลาดเพื่อนบ้านได้ตั้งแต่ยังไม่กล่าวเข้าสู่ประชาคมเศรษฐกิจ อาเซียน (AEC) อีกด้วย

MThai News
