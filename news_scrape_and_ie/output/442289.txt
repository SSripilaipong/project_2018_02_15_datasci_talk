เงินยูโรอ่อนค่า ลงอย่างต่อเนื่อง หลังการเจรจาระหว่าง กรีซ และ ยูโรกรุ๊ป ไม่เป็นผล
วันนี้ (12 พ.ค. 58) ค่าเงินยูโรอ่อนค่าลงอย่างต่อเนื่อง หลังการเจรจาระหว่าง นายยานิส วารูฟากิส รัฐมนตรีการคลังกรีซ กับคณะรัฐมนตรีคลังยุโรป (ยูโรกรุ๊ป) ไม่ประสบผลสำเร็จ ซึ่งอาจทำให้กรีซประสบวิกฤตอย่างหนักจนต้องประกาศยกเลิกหนี้ของตัวเองและออกจากกลุ่มยูโรโซน
ทั้งนี้ ค่าเงินยูโรเมื่อช่วงเช้าที่ผ่านมา เคลื่อนไหวอยู่ที่ 0.897 ยูโรต่อ 1 ดอลลาร์สหรัฐฯ และ 1.397 ยูโรต่อ 1 ปอนด์สเตอร์ลิง


ด้าน นายเยโรน ดายเซลบลูม ประธานยูโรกรุ๊ป ระบุถึงการเจรจาดังกล่าวมีความคืบหน้า แต่ต้องใช้เวลาและความพยายามมากกว่านี้ หากต้องการให้ข้อตกลงความช่วยเหลือทางการเงินต่อกรีซประสบความสำเร็จ ซึ่งถือเป็นการกดดันกรีซให้กลับมาใช้มาตรการรัดเข็มขัดที่เพิ่งยกเลิกไปเมื่อไม่กี่เดือนก่อนอีกครั้ง
อย่างไรก็ตาม กรีซสามาถรรวบรวมเงินสำหรับชำระหนี้กองทุนการเงินระหว่างประเทศ (IMF) จำนวน 750 ล้านยูโร หรือราว 28,000 ล้านบาท ในวันอังคารนี้ ซึ่งช่วยผ่อนคลายความตึงเครียดของค่าเงินยูโรในตลาดลงได้ เนื่องจากกรีซจะยังไม่ประกาศยกเลิกหนี้หรือออกจากกลุ่มยูโรโซนไปอีกระยะหนึ่งนั่นเอง
ขอบคุณข้อมูล/ภาพ  Voice TV
MThai News
