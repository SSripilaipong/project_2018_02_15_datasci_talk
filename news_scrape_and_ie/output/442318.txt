นายกฯ ออกโรงย้ำ 16 มิ.ย. หวยต้องไม่เกิน 80 บาท พร้อมเร่ง ตรวจสอบค่ารักษาพยาบาลโรงพยาบาลเอกชนแพงเกินจริง
พลเอกประยุทธ์ จันทร์โอชา นายกรัฐมนตรี เปิดเผย ภายหลังการประชุม ครม. ว่า การจัดสรรโควต้าสลากกินแบ่งรัฐบาล ขณะนี้มีทั้งมูลนิธิ สมาคมฯต่างๆที่ได้รับการจัดสรรเดิมอยู่ ซึ่งทางภาครัฐจะมีการพิจารณาอย่างเหมาะสมต่อไป
แต่คงไม่สามารถระบุในเวลานี้ได้ว่าจะเป็นสัดส่วนจำนวนเท่าใดบ้าง อย่างไรก็ตาม ยืนยันว่าในวันที่ 16 มิถุนายนนี้ จะต้องขายสลากในราคาไม่เกินฉบับละ 80 บาทอย่างแน่นอน ซึ่งหากพบว่ามีการขายเกินราคาจะยกเลิกการขายสลากทันที

นอกจากนี้หากพบว่า ผู้ได้รับโควต้านำโควต้าไปจำหน่ายต่อจะถูกตัดสิทธิ์จากการได้รับการจัดสรรโควต้าทันที “มันไม่ได้มีกฎหมายออกมาว่าใครจะต้องได้เท่าไหร่ ก็พยายามตามความเหมาะสม ซึ่งมีคนดูในรายละเอียดดังกล่าวอยู่แล้ว”พลเอกประยุทธ์ กล่าว
นอกจากนี้ นายกรัฐมนตรี ยังได้ กล่าวถึง กรณีที่มีการร้องเรียนเรื่องค่ารักษาของโรงพยาบาลเอกชนมีการคิดราคาสูงเกินไป ว่า จะเร่งเข้าไปดูในรายละเอียดว่าราคาที่มีการจัดเก็บนั้นสูงเกินความเป็นจริงหรือไม่ เพราะหากเข้าสู่ช่วง ที่ประเทศไทยเปิดประชาคมเศรษฐกิจ อาเซียนจะเกิดปัญหาได้

