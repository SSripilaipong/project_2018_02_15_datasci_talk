เเค่ข่าวรือ ‘ฐากร ตัณฑสิทธิ์’  ย้ำ ไม่มีใครเชิญนั่งเก้าอี้’กระทรวงดีอี’ ระบุ แค่ลาพักร้อนกับครอบครัว ไม่กระทบการประมูล 4 จี
นายฐากร ตัณฑสิทธิ์ เลขาธิการสำนักงานคณะกรรมการกิจการกระจายเสียงกิจการโทรทัศน์และกิจการโทรคมนาคมแห่งชาติ (กสทช.)   เปิดเผยว่า ตนได้ยื่นใบลาออกจาก ตำแหน่ง  เลขาธิการสำนักงาน กสทช.  เมื่อเดือนที่ผ่านมาโดยมีผลวันที่ 1 กันยายน 2558
แต่ไม่แน่ใจว่า  พลอากาศเอกธเรศ ปุณศรี ประธานกสทช.  เห็นหนังสือหรือยัง ซึ่งการลาออกครั้งนี้ไม่ได้เกิดจากการขัดแย้งใครทั้งนั้น

อย่างไรก็ตาม กระแสข่าวที่ออกมาว่าการที่ตนลาออกเพื่อไปรับตำแหน่งรัฐมนตรีว่าการกระทรวงดิจิตอลเพื่อเศรษฐกิจและสังคม (กระทรวงดีอี) นั้น ไม่เป็นความจริงแต่อย่างใด เพราะยังไม่มีใครเชิญมา
แต่การลาออกครั้งนี้ อยากจะพักร้อนกับครอบครัวและเปิดโอกาสให้กสทช.เริ่มกระบวนการสรรหาใหม่ด้วย เพราะถือว่าการมารับตำแหน่งเลขาธิการ กสทช.เป็นเวลาที่เหมาะสมรวมการทำงานกว่า5ปีและทำให้โครงการต่างๆ มีความสำเร็จลุล่วงไปได้ดีภาพรวมถือว่าพอใจและภูมิใจ
ส่วนการ ประมูล 4 จี ย่าน 1800 เมกะเฮิร์ตซ ในช่วงเดือนพ.ย.58 นั้น จะไม่กระทบแน่นอน การประมูลยังคงเป็นไปตามกรอบเวลาเดิม ส่วนการนำคลื่นความถี่ 1800 เมกะเฮิร์ตซ ของ  บริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือ ดีแทค  ที่ว่างอยู่ 25 เมกะเฮิร์ตซมาให้กสทช. ประมูลพร้อมกันกับคลื่น 1800 เมกะเฮิร์ตซ
ที่หมดสัญญาสัมปทานกับ บริษัท กสทโทรคมนาคม จำกัด (มหาชน) ซึ่ง กสทช.กำหนดประมูลในเดือน พ.ย.นี้นั้น คณะกรรมการเตรียมการด้านดิจิตอลเพื่อเศรษฐกิจและสังคม (บอร์ดดีอี) ต้องการให้ประมูลแค่ในส่วนที่หมดสัญญาสัมปทานไปก่อน
ซึ่งทั้ง กสท และดีแทค เองก็ไม่มีความชัดเจนเช่นกันด้านความคืบหน้าเรื่องของการการเจรจาขอคลื่น 2600 เมกะเฮิร์ตซคืนจากกรมประชาสัมพันธ์และบริษัทอสมท จำกัด (มหาชน) นั้น ทั้ง 2 หน่วยงานยินยอมคืนคลื่นเพื่อนำมาประมูลด้วยเช่นกัน

ที่มา
MThai News
