ที่ประชุม  ครม. ไฟเขียว ถอด 4 ธุรกิจ จาก  พ.ร.บ.ต่างด้าว  เพื่อเป็นการอำนวยความสะดวกต่อการค้าการลงทุน
พล.ต.สรรเสริญ แก้วกำเนิด รองโฆษกประจำสำนักนายกรัฐมนตรี  เปิดเผยว่า ที่ ประชุมคณะรัฐมนตรี(ครม.) มีมติเห็นชอบให้กระทรวงพาณิชย์ออกกฎกระทรวง เพื่อแก้ไขพระราชบัญญัติ (พ.ร.บ.)การประกอบธุรกิจของคนต่างด้าว
โดยยกเว้น ให้ธุรกิจธนาคารพาณิชย์ ,ธุรกิจสำนักงานผู้แทนธนาคาร ,ธุรกิจประกันชีวิต และ ธุรกิจประกันวินาศภัย ไม่ต้องเป็นธุรกิจที่อยู่ภายใต้ พ.ร.บ.การประกอบธุรกิจของคนต่างด้าว

ซึ่งต้องได้รับอนุญาตจากอธิบดีกรมพัฒนาธุรกิจการค้า กระทรวงพาณิชย์ ทั้งนี้ การยกเว้นดังกล่าว เพื่อเป็นการอำนวยความสะดวกต่อการค้าการลงทุน ของต่างชาติ และลดความซ้ำซ้อนในการกำกับดูแล
เนื่องจากธุรกิจทั้ง 4 ประเภท มีกฎหมายเฉพาะกำกับดูแล และมีความเข้มงวดกว่าพ.ร.บ.ประกอบธุรกิจคนต่างด้าวอยู่แล้ว เช่น พ.ร.บ. ธุรกิจสถาบันการเงิน หรือพ.ร.บ.ประกันชีวิต และพ.ร.บ.ประกันวินาศภัย
“ที่ประชุม ครม.ไม่ได้มีการทักท้วงในเรื่องการแก้ไข เพราะเป็นธุรกิจที่ คนไทยมีความพร้อมในการแข่งขันกับต่างชาติอยู่แล้ว รวมถึงเป็นการยกเว้นดังกล่าว เป็นการเตรียมความพร้อมในการเข้าสู่ AEC และเพิ่มศักยภาพในการแข่งขันทาง ธุรกิจ” พล.ต.สรรเสริญ กล่าว

ที่มา อีไฟแนนซ์ไทย 
 MThai News
