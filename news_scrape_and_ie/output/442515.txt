‘หม่อมอุ๋ย’ รับเซ็นย้าย นายอารีพงศ์ ภู่ชอุ่ม ปลัดกระทรวงพลังงาน เป็นเลขาธิการ ก.พ.ร. ระบุ ก.พ.ร.ต้องการตัว เผยยังไม่มีการปรับ ครม.เศรษฐกิจแน่นอน
วันนี้ (13 พ.ค.) ที่มณฑลท้องสนามหลวง ม.ร.ว.ปรีดิยาธร เทวกุล รองนายกรัฐมนตรี ด้านเศรษฐกิจ ให้สัมภาษณ์ถึงกระแสข่าวที่ว่าเป็นผู้อยู่เบื้องหลังการเสนอปรับโอนนายอารีพงศ์ ภู่ชอุ่ม ปลัดกระทรวงพลังงาน เป็นเลขาธิการ ก.พ.ร. ว่า ได้มีการเสนอเรื่องดังกล่าวผ่านตนจริง เนื่องจากทาง ก.พ.ร. อยากได้ตัวนายอารีพงศ์ และเป็นการปรับโอนตามความถนัดของงาน ซึ่งตนทำเพียงแค่เซ็นอนุมัติเท่านั้น


“ข่าวที่ออกมาผมว่ามีคนปล่อย แต่ผมก็ไม่ได้ติดใจอะไร ผมทำหน้าที่ปกติ สำหรับนายอารีพงศ์นั้นมีความเหมาะสมทั้ง 2 ด้าน เพราะเคยทำ ก.พ.ร.มาก่อน และ ก.พ.ร.ก็ต้องการตัว ซึ่งกระทรวงพลังงานก็ไม่ได้ว่าอะไร ที่ผ่านมาหนังสือพิมพ์ฉบับหนึ่งชอบลงพาดหัวหวือหวากับผมเสมอ แต่กับทหารไม่กล้าเลย บอกเขาด้วยนะ”  ม.ร.ว.ปรีดิยาธร กล่าว
ผู้สื่อว่าถามว่าหลังจากนี้จะมีการปรับคณะรัฐมนตรี(ครม.) ด้านเศรษฐกิจหรือไม่ ม.ร.ว.ปรีดิยาธร กล่าวว่า ไม่มีเลยครม.เศรษฐกิจไม่ต้องปรับ เหมือนเดิม

MThai News

ขอบคุณข้อมูลจ่ก… มติชน
