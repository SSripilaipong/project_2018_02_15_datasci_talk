รมว. อุตสาหกรรม  เชื่อกลุ่มรับช่วงผลิตชิ้นส่วน รถไฟ  ได้รับอานิสงส์จากการลงทุนโครงสร้างพื้นฐานของภาครัฐ
วันนี้ (13 พ.ค. 58) นายจักรมณฑ์ ผาสุกวนิช รัฐมนตรีว่าการกระทรวงอุตสาหกรรม เผยภายหลังเปิดงาน “อินเตอร์แมคและซับคอน ไทยแลนด์ 2015” งานแสดงเทคโนโลยีเครื่องจักรกลและอุตสาหกรรมว่า งานดังกล่าวแสดงให้เห็นถึงความพร้อมของประเทศไทย ที่จะยกระดับเป็นฐานการผลิตสินค้าที่ต้องใช้ทักษะด้านการผลิตระดับสูง โดยเฉพาะชิ้นส่วนเครื่องมือแพทย์และอากาศยาน รองรับการเปิดประชาคมเศรษฐกิจอาเซียน
ซึ่งในปีนี้ จะมีบริษัทกว่า 1,200 แห่ง จาก 40 ประเทศทั่วโลก นำเครื่องจักรกว่า 150 รายการ มาจัดแสดง คาดว่าจะมีผู้สนใจเข้าร่วมงานกว่า 4 หมื่นคน


ทั้งนี้กลุ่มที่จะได้รับอานิสงส์จากการลงทุนโครงสร้างพื้นฐานภาครัฐที่จะเริ่มมีความชัดเจนช่วงปลายปี คือ อุตสาหกรรมผลิตชิ้นส่วนรถไฟ โดยปัจจุบันไทยสามารถผลิตชิ้นส่วนที่จะประกอบเป็นรถไฟได้เองทั้งหมด ยกเว้นระบบมอเตอร์และแบตเตอรี่เท่านั้น
ด้าน นายอภิพงษ์ คุณากรบดินทร์ ผู้อำนวยการสำนักงานเศรษฐกิจการลงทุน ประจำกรุงปักกิ่ง กล่าวว่า ในอีก 3-5 ปี ข้างหน้าจะเห็นภาคเอกชนจีนเข้ามาลงทุนในไทยมากขึ้น หลังจากทางการจีนเริ่มผ่อนคลายมาตรการการลงทุนในต่างประเทศ
เนื่องจากเดิมมีเพียงหน่วยงานภาครัฐและรัฐวิสาหกิจจีนเท่านั้น ที่มักมาลงทุนด้านโครงสร้างพื้นฐาน พลังงาน และอสังหาริมทรัพย์ ซึ่งคาดว่าจะมีมูลค่าการลงทุนเพิ่มจากปัจจุบันที่อยู่ในระดับ 3-4 หมื่นล้านบาท เป็น 1 แสนล้านบาท

