ศูนย์วิจัยทองคำ  เผยดัชนีเชื่อมั่น ราคาทอง เดือน พ.ค. ฟื้นตัวต่อเนื่อง หลังรับแรงหนุนปัจจัย เงินบาทอ่อนค่า
นายกมลธัญ พรไพศาลวิจิต ผู้อำนวยการศูนย์วิจัยทองคำ เผยดัชนีความเชื่อมั่นราคาทองคำในเดือน พ.ค. 58 ฟื้นตัวต่อเนื่องเป็นเดือนที่ 2 และค่าดัชนีอยู่เหนือระดับ 50 จุด สะท้อนมุมมองเชิงบวกต่อราคาทองคำ แต่ยังฟื้นตัวไม่มาก เพราะค่าดัชนีอยู่สูงกว่าระดับ 50 จุดเล็กน้อย โดยค่าดัชนีความเชื่อมั่นราคาทองคำ อยู่ที่ 53.11 จุด เพิ่มขึ้น 3.18 จุด


ทั้งนี้ปัจจัยที่มีผลบวกต่อราคาทองคำระหว่างเดือนมาจากเงินบาทอ่อนค่า หลังคณะกรรมการนโยบายการเงิน (กนง.) ปรับลดดอกเบี้ยนโยบายลงต่อเนื่อง 2 ครั้ง ส่งผลต่อทิศทางค่าเงินบาท โดยเงินบาทอ่อนค่าเหนือ 33.50 บาทต่อดอลลาร์ ซึ่งเป็นผลดีต่อราคาทองคำในประเทศ
สำหรับดัชนีความเชื่อมั่นราคาทองคำช่วง 3 เดือนข้างหน้า ปรับตัวเพิ่มขึ้น 7.22 จุดมาอยู่ที่ระดับ 56.00 จุด สะท้อนว่านักลงทุนและผู้ค้าทองคำเริ่มมองว่า ทองคำฟื้นตัวหลังคลายความวิตกต่อการขึ้นดอกเบี้ยของเฟด รวมถึงการอ่อนค่าของเงินบาทที่ยังมีแนวโน้มอ่อนค่าอีก

MThai News
