กระทรวงสาธารณสุข ออก 3 มาตรการ ควบคุมราคาค่ารักษา ‘รพ.เอกชน’ แพง ตั้งเป้าแล้วเสร็จภายใน 1 เดือน
วันนี้ (15 พ.ค.) ที่กระทรวงสาธารณสุข จ.นนทบุรี ศาสตราจารย์นายแพทย์รัชตะ รัชตะนาวิน รัฐมนตรีว่ากระทรวงสาธารณสุข เป็นประธาน ร่วมประชุม กับกรมการค้าภายใน กระทรวงพาณิชย์ และหน่วยงานที่เกี่ยวข้อง เพื่อออกมาตรการแก้ไขปัญหาค่ารักษาโรงพยาบาลเอกชนแพง หลังได้รับร้องเรียนจากประชาชน ซึ่งได้วิเคราะห์ที่มาของค่ารักษาของโรงพยาบาลเอกชนแพง ออกมาหลายปัจจัยที่เกี่ยวข้อง ไม่ว่าจะเป็น ค่ายา ค่าเครื่องมืออุปกรณ์ เวชภัณฑ์ ค่าสถานที่ และค่าบริการอื่นๆ เป็นต้น
สำหรับ แนวทางการแก้ไข ทาง รมว.สธ.ได้จัดตั้งคณะทำงาน มุ่งแก้ไข 3 ประเด็นหลัก คือ 1.รวบรวมข้อมูลค่ายา ค่าบริการทางการแพทย์จากโรงพยาบาลต่างๆ ประกาศในเวปไซต์กลางกรมสนับสนุนบริการสุขภาพ เพื่อให้ประชาชนสามารถเข้ามาตรวจสอบ ก่อนเลือกตัดสินใจเข้ารับบริการ และให้หน่วยงานอื่นๆสามารถเชื่อมต่อไปใช้ได้ เช่น สปสช. สคบ. เป็นต้น
2.เปิดสายด่วนรับเรื่องจากประชาชน 3 เบอร์ เพื่อให้ข้อมูลประชาชน และรับเรื่องร้องเรียนจากประชาชน 3 หมายเลข คือสายด่วนคุ้มครองผู้บริโภค หมายเลข 1166 ในเวลาราชการ สายด่วนกรมสนับสนุนบริการสุขภาพ 02 –193 7999 และสายด่วน สปสช. 1330 ตลอด 24 ชั่วโมง โดยกรมสนับสนุนบริการสุขภาพจะเป็นศูนย์กลางดำเนินการแก้ไขตรวจสอบเรื่องร้องเรียนโดยเร็วที่สุด
3.เรื่องบริการการแพทย์ฉุกเฉิน ฟรีทุกทีสิทธิ์ ไม่เรียกเก็บเงินจากประชาชน โดยจะจัดทำแนวทางการดูแลผู้ป่วยฉุกเฉินถึงแก่ชีวิตให้ชัดเจน และระบบการเบิกจ่ายของโรงพยาบาลจากกองทุนกลาง โดยจะมีการตกลงราคาที่เหมาะสมกับโรงพยาบาลทั้งหมดทั้งรัฐ เอกชน เพื่อรักษาชีวิตของผู้ป่วยฉุกเฉินให้ได้
อย่างไรก็ตาม จะเร่งดำเนินการแก้ไขทั้ง 3 ประเด็นนี้ ให้แล้วเสร็จภายใน 1 เดือน โดยจะดำเนินการคู่ขนานกันไป ในเรื่องราคายา เพื่อให้เป็นไปตามกฎหมาย ตามขอบเขตอำนาจที่มีใช้อยู่คือ พรบ.สถานพยาบาล 2541 ของกระทรวงสาธารณสุข และพรบ.ว่าด้วยสินค้าและบริการพ.ศ.2542 ของกรมการค้าภายใน กระทรวงพาณิชย์ จะบังคับใช้ให้ชัดเจนยิ่งขึ้น

กระทรวงพาณิชย์ เร่งควบคุมราคาในการรักษาของ  รพ.เอกชน  โดยเรียกผู้ประกอบการเข้าชี้แจงข้อเท็จจริง เพื่อกำหนดราคาที่เหมาะสม
กรมการค้าภายในได้รับมอบหมายจาก กระทรวงพาณิชย์ เข้าแก้ไขปัญหา การเก้บค่ายาและค่ารักษาของโรงพยาบาลเอกชน หลังจากถูกร้องเรียนว่ามีการกำหนดราคาที่แพงเกินจริง โดยบูรณาการร่วมกับกระทรวงสาธารณสุขและหน่วยงานที่เกี่ยวข้อง เพื่อช่วยเหลือประชาชนไม่ให้เดือดร้อนจากปัญหาดังกล่าว

โดยนายบุณยฤทธิ์ กัลยาณมิตร อธิบดีกรมการค้าภายใน เปิดเผยว่า กระทรวงพาณิชย์ มีกฎหมายที่เกี่ยวข้องและกำกับดูแล คือ พระราชบัญญัติว่าด้วยราคาสินค้าและบริการ พ.ศ. 2542 ผู้ผลิต ผู้จำหน่าย ผู้ซื้อเพื่อจำหน่าย หรือผู้นำเข้าเพื่อจำหน่ายสินค้าหรือบริการ ต้องปิดป้ายแสดงราคายาแผนโบราณ ยาแผนปัจจุบัน เวชภัณฑ์ และบริการรักษาพยาบาลในสถานพยาบาล โดยหากไม่ปิดป้ายแสดงราคาจำหน่ายสินค้าต้องระวางโทษปรับไม่เกิน 10,000 บาท
หากพบว่าสถานประกอบการพยาบาลหรือ รพ.เอกชน แห่งใด มีการจำหน่ายยารักษาโรค หรือคิดค่าบริการในราคาสูงเกินสมควร จะดำเนินการตามกฎหมาย โดยต้องระวางโทษจำคุกไม่เกิน 7 ปี หรือปรับไม่เกิน 140,000 บาท หรือทั้งจำทั้งปรับ
ทั้งนี้ กรมการค้าภายใน จะมีการเรียกผู้ประกอบการมาชี้แจงข้อเท็จจริง หรือให้แสดงเอกสาร โครงสร้างต้นทุน เพื่อวิเคราะห์ต้นทุนและราคา รวมทั้งอัตราค่าบริการทางการแพทย์ที่เหมาะสมและเป็นธรรม อีกทั้งจะร่วมประชุมหารือกับกระทรวงสาธารณสุขเพื่อแก้ปัญหาให้คลี่คลายโดยเร็วที่สุด
MThai News
