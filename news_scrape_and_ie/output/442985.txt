ศูนย์วิจัยทองคำ  เผยค่า เงินบาท อ่อนหนุน ทอง พุ่งแล้ว 400 บาท คาดแตะบาทละ 20,000 เร็วสุดเดือน มิ.ย. นี้
นายกมลธัญ พรไพศาลวิจิต ผู้อำนวยการศูนย์วิจัยทองคำ เผยค่าเงินบาทอ่อนค่าลงจาก 32.50 บาท/ดอลลาร์ ช่วงเดือน เม.ย. และ 33.50 บาท/ดอลลาร์ ในช่วงเดือน พ.ค. ที่ผ่านมา ทำให้ราคาทองคำในประเทศปรับเพิ่มขึ้นประมาณบาทละ 400 บาท จากบาทละ 18,500 บาท ขยับแตะบาทละ 19,000 บาท ในวันที่ 14 พ.ค. สวนทางกับราคาทองคำโลกที่ยังทรงตัวในระดับ 1,170-1,200 ดอลลาร์/ออนซ์
หากในอนาคตเงินบาทอ่อนค่าแตะระดับ 34 บาท/ดอลลาร์ บนราคาทองคำโลกที่ระดับ 1,230-1,250 ดอลลาร์/ออนซ์ ราคาทองคำในประเทศจะขึ้นแตะระดับบาทละ 20,000 คาดได้เห็นภายในช่วง 3-4 เดือน หรือเร็วสุดภายในเดือน มิ.ย. นี้


นอกจากนี้ ถ้าเศรษฐกิจไทยยังไม่ฟื้นตัวเงินเฟ้อต่ำ ไตรมาส 2 ไทยอาจเสี่ยงต่อภาวะเงินฝืด แต่หากคณะกรรมการนโยบายการเงิน (กนง.) จะผ่อนคลายนโยบายการเงินเพิ่ม แนวโน้มค่าเงินบาทจึงอยู่ในช่วงอ่อนค่าส่งผลดีอย่างยิ่ง
ทั้งนี้ ธนาคารกลางสหรัฐ (เฟด) ปรับขึ้นอัตราดอกเบี้ย ส่งผลลบต่อราคาทองคำโลกลงมาอยู่ที่ 1,100 ดอลลาร์/ออนซ์ ทำให้ราคาทองคำในประเทศช่วงเวลาดังกล่าวลงมาอยู่ที่บาทละ 17,500-18,500 บนอัตราค่าเงินบาทที่ 33.50 บาท/ดอลลาร์ได้

MThai News
