บสย.จัดโครงการ “มาตรการกระตุ้นเศรษฐกิจผ่านกลไกการค้ำประกันของ บสย.” เดินสายเชิญ 22 ธนาคาร ร่วมพัฒนากระตุ้นเศรษฐกิจ โดยเริ่มจากจ.นครราชสีมาเป็นที่แรก
นายวัลลภ เตชะไพบูลย์ กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) พร้อมด้วย ทีมเจ้าหน้าที่ฝ่ายตลาดและพัฒนาผลิตภัณฑ์ จัดโครงการ“มาตรการกระตุ้นเศรษฐกิจผ่านกลไกการค้ำประกันของ บสย.” ระหว่างเดือน พฤษภาคม-สิงหาคม โดยเตรียมเดินสาย เชิญ 22 ธนาคาร ประกอบด้วย ผู้บริหารระดับสูง ระดับกลางและระดับต้น ที่มีส่วนในการอนุมัติสินเชื่อ SMEs และเจ้าหน้าที่ศูนย์ธุรกิจสำนักธุรกิจ ตลอดจนเจ้าหน้าที่สาขา ร่วมรับฟังข้อคิดเห็น ข้อเสนอแนะ ด้านการ เสริมสร้างความเข้าใจ และความมั่นใจ ในการกระตุ้นสินเชื่อเพื่อผู้ประกอบการSMEs



สำหรับโครงการดังกล่าวจะเริ่ม ในวันที่ 20 พ.ค. ที่จังหวัดนครราชสีมา วันที่ 17 มิถุนายน ที่กรุงเทพมหานคร วันที่ 15 กรกฎาคม ที่จังหวัดพระนครศรีอยุธยา และวันที่ 19 สิงหาคม ที่จังหวัดสุราษฎร์ธานี
อย่างไรก็ตาม คาดว่าโครงการดังกล่าว จะช่วยให้ผู้ประกอบการSMEs สามารถเข้าถึงสินเชื่อผ่านการค้ำประกันของ บสย.ได้มากกว่า 27,000 ราย และมียอดค้ำประกันสินเชื่อ 80,000 ล้านบาท และก่อให้เกิดสินเชื่อในระบบประมาณ 1.2 แสนล้านบาท

MThai News
ข้อมูล/ภาพ… thaigov
