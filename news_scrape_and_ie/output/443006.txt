‘ขสมก.’ เตรียมเพิ่มจำนวนรถและเที่ยว สำหรับสายที่วิ่งผ่านสถานศึกษา เพื่อรองรับผู้ใช้บริการในช่วงเปิดเทอมนี้
องค์การขนส่งมวลชนกรุงเทพ  หรือ  ขสมก.  เปิดเผยถึงความพร้อมในการรับมือผู้ใช้บริการ ขสมก.ในช่วงเปิดเทอมว่า ขสมก.จะเพิ่มจำนวนการให้บริการขึ้นในช่วงเปิดเทอมใหม่นี้ โดยเพิ่มจำนวนรถและเที่ยวที่วิ่งผ่านสถานศึกษา เพื่อรองรับทั้งนักเรียน นักศึกษา และประชาชนทั่วไป ให้ได้รับความสะดวกสบายมีความปลอดภัยในการเดินทาง



โดยในวันธรรมดา ขสมก.จะทำการเพิ่มจำนวนเที่ยวทั้งหมด 21,677 เที่ยว/วัน พร้อมตรวจเช็คสภาพและซ่อมบำรุงอุปกรณ์ต่าง ๆ ภายในรถโดยสารให้มีความมั่นคงแข็งแรง ความสะอาด ตรวจเช็คประตูเปิด-ปิดอัตโนมัติให้อยู่ในสภาพพร้อมใช้งาน ทั้งรถของ ขสมก. และรถเอกชนร่วมบริการ
ด้านบุคลากร จัดฝึกอบรมและกำชับพนักงานประจำรถให้ปฏิบัติตามกฎจราจร บริการด้วยความสุภาพเรียบร้อย และคอยดูแลการขึ้น-ลงรถของผู้โดยสารอย่างใกล้ชิด มีการตรวจใบอนุญาต ตรวจวัดแอลกอฮอล์ ตรวจความพร้อมของร่างกายก่อนขึ้นปฏิบัติหน้าที่บนรถโดยสาร เพื่อเป็นการป้องกันการเกิดอุบัติเหตุที่อาจจะเกิดขึ้นได้
นอกจากนี้ ได้จัดรถสายตรวจ เจ้าหน้าที่นายตรวจ ของเขตการเดินรถทั้ง 8 เขต และสายตรวจพิเศษประจำจุด ณ ป้ายหยุดรถโดยสารที่มีผู้ใช้บริการหนาแน่น เพื่อช่วยอำนวยความสะดวกด้านการจราจรและการขึ้น-ลงรถของผู้โดยสาร ณ ป้ายหยุดรถโดยสารที่มีผู้ใช้บริการหนาแน่น รวมทั้งจัดรถช่างประจำจุดบริเวณอนุสาวรีย์ชัยสมรภูมิ (ฝั่งพงหลี) เป็นหน่วยเคลื่อนที่ช่วยอำนวยความสะดวก กรณีมีรถโดยสารประจำทางจอดเสียในเส้นทางหรืออุบัติเหตุจะสามารถเคลื่อนย้ายรถให้พ้นจากการกีดขวางการจราจรได้อย่างรวดเร็ว

MThai News
ขอบคุณข้อมูลจาก… สำนักข่าวไทย
