กรมพัฒนาธุรกิจการค้า เตรียมแจ้งความดำเนินคดีกับ ‘นอมินี’ บริษัทท่องเที่ยว หลังตรวจสอบพบบริษัทเข้าข่ายกระทำความผิดทั้งหมด 9 ราย
นางสาวผ่องพรรณ เจียรวิริยะพันธ์ อธิบดีกรมพัฒนาธุรกิจการค้า เปิดเผยว่า กรมพัฒนาธุรกิจการค้า อยู่ระหว่างการแจ้งความดำเนินคดีเอาผิดกับ 9 บริษัทที่ประกอบธุรกิจท่องเที่ยวซึ่งมีพฤติกรรมเข้าข่ายกระทำผิดเป็นตัวแทนอำพราง หรือ ‘นอมินี’ ตามพระราชบัญญัติประกอบธุรกิจต่างด้าว พ.ศ.2542 ตรวจสอบแล้ว 155 บริษัท พบเข้าข่ายกระทำความผิด จำนวน 9 ราย แบ่งเป็นในกรุงเทพฯ 1 ราย ชลบุรี 7 ราย และสุราษฏร์ธานี 1 ราย ขณะนี้อยู่ระหว่างแจ้งความดำเนินคดี ซึ่งกระทรวงพาณิชย์ ร่วมกับ กระทรวงการท่องเที่ยวและกีฬา ตลอดจนดีเอสไอ เข้าตรวจสอบให้แล้วเสร็จภายในเดือนกรกฎาคมนี้



ทั้งนี้ การสำรวจบริษัทที่มีนอมินีในจังหวัดท่องเที่ยวนั้น กรมพัฒนาธุรกิจการค้า แยกประเภทการตรวจสอบออกเป็น 2 ลักษณะ คือ กลุ่มที่มีความเสี่ยงก่อนที่จัดตั้งบริษัทโดยมีต่างชาติถือหุ้น และกลุ่มที่มีต่างชาติมีอำนาจในการบริหารจัดการนามในบริษัทแต่ไม่ได้ถือหุ้น โดยดำเนินการตรวจสอบตามเอกสาร และลงพื้นที่สำรวจจริงในจังหวัดท่องเที่ยว 6-7 จังหวัดมีจำนวนบริษัทกว่า 160,000 บริษัท ใน 6 กลุ่มธุรกิจ พบบริษัทที่มีความเสี่ยง 276 ราย ซึ่งทางกรมฯได้ตรวจสอบไปแล้ว 155 บริษัทซึ่งในจำนวนนี้มีบริษัทเข้าข่ายกระทำความผิด 9 บริษัท จึงได้ดำเนินการแจ้งดังกล่าว

MThai News

ข้อมูลจาก… inn
