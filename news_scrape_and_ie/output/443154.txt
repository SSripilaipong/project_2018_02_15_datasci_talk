กระทรวงไอซีที เร่งผลักดันเอกชนเข้าร่วมลงทุนจัดทำศูนย์ข้อมูลภาครัฐ Data Center ตามนโยบายเศรษฐกิจดิจิทัล
วันนี้ (15 พ.ค.) นายพรชัย รุจิประภา รัฐมนตรีว่าการกระทรวงเทคโนโลยีสารสนเทศและการสื่อสาร (ไอซีที) เปิดเผยว่า ได้กำหนดแนวทางการจัดการศูนย์ข้อมูลภาครัฐ (Data Center) เพื่อให้ระบบงานภาครัฐอยู่ในศูนย์ข้อมูลที่มีมาตรฐานและมีความมั่นคงปลอดภัย โดยแบ่งตามความสำคัญของระบบงานและกำหนดผู้รับผิดชอบในการดำเนินการศูนย์ข้อมูลที่แตกต่างกัน 3 ประเภท ดังนี้
1. ระบบข้อมูลด้านความมั่นคงของประเทศ เช่น กลาโหม การคลัง ทะเบียนราษฎร์ เป็นต้น ดำเนินการโดยหน่วยงานเจ้าของข้อมูล 
2. ระบบข้อมูลสำคัญ เช่น ระบบภายในหน่วยงาน (เงินเดือน การประเมินผลงานพนักงาน) ทะเบียนพาณิชย์ สาธารณสุข ประกันสังคม เป็นต้น ดำเนินการโดยหน่วยงานกลาง และ 
3. ระบบข้อมูลทั่วไป เช่น ระบบบริการประชาชน เว็บไซต์ภาครัฐ เป็นต้น ดำเนินการโดยภาคเอกชน


โดยคณะทำงานศูนย์ข้อมูลในประเทศ ได้กำหนดแนวทางการจัดตั้งศูนย์ข้อมูลภาครัฐ โดยเปิดโอกาสให้ภาคเอกชนสามารถลงทุนสร้าง Data Center เพื่อให้บริการภาครัฐ ซึ่งคณะทำงานฯ ได้กำหนดรายละเอียดมาตรฐานศูนย์ข้อมูลสำหรับให้บริการภาครัฐ ในด้านต่างๆเพื่อให้เกิดการใช้พลังงานอย่างมีประสิทธิภาพ มีคุณภาพ ในการให้บริการ และเป็นการส่งเสริมอุตสาหกรรมศูนย์ข้อมูลอีกด้วย


โดยพรชัย กล่าวว่า ศูนย์ข้อมูลในประเทศ หรือ Data Center ถือเป็นหัวใจสำคัญของโครงสร้างพื้นฐานด้านกายภาพตามนโยบายเศรษฐกิจดิจิทัล (Digital Economy) ซึ่งคณะกรรมการเตรียมการด้านดิจิทัลเพื่อเศรษฐกิจและสังคมได้วางนโยบายด้านการจัดการ แผนการดำเนินงาน การกำหนดมาตรฐาน รวมทั้งสิทธิประโยชน์ด้านการลงทุน ซึ่งได้รับการตอบรับดีมาก ทั้งบริษัทคนไทยและต่างชาติ โดยขณะนี้มีบริษัทต่างชาติหลายรายสนใจที่จะย้ายฐานเข้ามาลงทุนในประเทศไทย ซึ่งเป็นศูนย์กลางในกลุ่มประชาคมเศรษฐกิจอาเซียน (AEC)

MThai News
ขอบคุณข้อมูลจาก… TNN
