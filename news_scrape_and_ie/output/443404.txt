สมาคมผู้ส่งออกข้าว  เผยการระบายข้าวในสต๊อกของรัฐยังล่าช้า จึงเสนอใช้ มาตรา 44  เร่งขั้นตอน ระบายข้าว
วันนี้ (18 พ.ค. 58) ร.ต.ท. เจริญ เหล่าธรรมทัศน์ นายกสมาคมผู้ส่งออกข้าวไทย เผยการระบายข้าวในสต๊อกของรัฐบาลช่วงที่ผ่านมายังล่าช้า เพราะติดปัญหาคดีความทำให้การระบายไม่สอดคล้องกับสภาพตลาดที่มีความต้องการข้าวเก่า และข้าวเก่ายังขายได้ราคาสูงกว่าข้าวใหม่ ตันละ 10 เหรียญสหรัฐ


ทั้งนี้หากเร่งระบายข้าวได้เร็วก็จะช่วยลดภาระการเก็บรักษาข้าวของรัฐบาลและช่วยรักษาเสถียรภาพราคาข้าวเปลือกได้ ดังนั้น จึงอยากเสนอให้ใช้มาตรา 44 ภายใต้รัฐธรรมนูญชั่วคราว เร่งรัดกระบวนการระบายข้าวในสต๊อกเพื่อให้ทันกับสถานการณ์ในปัจจุบัน
นอกจากนี้ สมาคมผู้ส่งออกข้าวไทย ประเมินการส่งออกข้าวไทยปีนี้อยู่ที่กว่า 9 ล้านตัน ลดลงจากเป้าหมายที่เคยตั้งไว้ 10 ล้านตัน เนื่องจากตลาดข้าวชะลอตัวตามภาวะเศรษฐกิจโลกและผลจากราคาน้ำมันในตลาดโลกลดลง ทำให้กำลังซื้อในหลายตลาดหายไป ประกอบกับไทยเสียเปรียบจากอัตราแลกเปลี่ยนเมื่อเทียบกับคู่แข่ง

