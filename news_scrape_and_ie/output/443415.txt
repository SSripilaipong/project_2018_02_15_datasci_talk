หุ้นไทย เช้านี้ยังผันผวน หลังตัวเลขเศรษฐกิจของสหรัฐอเมริกาลดลง แต่ราคาน้ำมันดีดขึ้น 60 เหรียญฯ/บาร์เรล
วันนี้ (18 พ.ค. 58) นายชัยยศ จิวางกูร ผู้อำนวยการฝ่ายวิเคราะห์กลยุทธ์การลงทุน บล.โกลเบล็ก เผยตลาดหุ้นไทยเช้านี้คาดว่าจะผันผวน เนื่องจากตัวเลขเศรษฐกิจของสหรัฐอเมริกาต่างลดลงออกมาไม่ดีหลายตัว ไม่ว่าจะเป็นตัวเลขภาคอุตสาหกรรมม อัตราการใช้กำลังการผลิต และความเชื่อมั่นของผู้บริโภค


ทั้งนี้ตลาดโลกคงจะไม่ปรับตัวลงมาก เนื่องจากล่าสุดซาอุดิอาระเบียได้โจมตีทางอากาศในกรุงเยเมน ทำให้ราคาน้ำมันดีดตัวขึ้นสูงยืนเหนือ 60 เหรียญฯ/บาร์เรล อีกครั้ง ซึ่งเป็นผลดีต่อหุ้นในกลุ่มพลังงาน
ด้านตลาดหุ้นอื่นในภูมิภาคเอเชียเช้านี้เคลื่อนไหวทั้งในแดนบวก-ลบ พร้อมให้ติดตามวันนี้สำนักงานคณะกรรมการพัฒนาการเศรษฐกิจและสังคมแห่งชาติ (สภาพัฒน์) จะประกาศตัวเลข GDP ซึ่งตลาดโลกคาดว่าน่าจะออกมาไม่ดี เนื่องจากตัวเลขส่งออกไม่ดี และการบริโภคก็ชะลอ พร้อมให้กรอบแกว่งไว้ที่ 1,500-1,520 จุด
MThai News
