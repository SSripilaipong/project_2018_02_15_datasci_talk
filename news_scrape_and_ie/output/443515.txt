กระทรวงพาณิชย์ ตั้งเป้าระบายข้าวในสต็อกรัฐบาลเพิ่มอีก 2 ล้านตัน ภายใน 2เดือนข้างหน้า พร้อมจัดชุดตรวจสอบข้าวนอกสต็อก
นางชุติมา บุณยประภัศร ปลัดกระทรวงพาณิชย์ เปิดเผยภายหลังการประชุมคณะกรรมการนโยบายและบริหารจัดการข้าว หรือ นบข.ครั้งที่ 3/2558 ว่า รัฐบาลได้เตรียมระบายข้าวในสต็อกรัฐบาล ที่มีอยู่ 16 ล้านตัน มีข้าวคุณภาพดี 5 ล้านตัน ระบายไปแล้ว 2-9 ล้านตัน โดยจะดำเนินการระบายเพิ่มเติมอีก 2 ล้านตัน ในช่วงอีก 2 เดือน เนื่องจากไม่กระทบต่อข้าวนาปรังที่จะออกผลิตในช่วงเดือนพฤษภาคม ส่วนข้าวคุณภาพต่ำมากกว่า 10 ล้านตัน จะให้ทางเซอเวเยอร์ ที่ได้รับการยอมรับมาตรวจสอบสต๊อกข้าว แล้วหาทางออกว่าควรดำเนินการอย่างไรเพื่อให้รัฐบาลเสียประโยชน์น้อยที่สุด

นอกจากนี้ ยังจัดตั้งคณะอนุกรรมการตรวจสอบข้าวนอกสต๊อกในทุกภาคทั่วประเทศ กรณีการทำข้าวถุงจำหน่ายของรัฐบาลชุดที่ผ่านมา ซึ่งจะต้องมีการส่งคืนมายังสต๊อกของรัฐบาล ดังนั้น จึงต้องมีการตรวจสอบว่าจะมีการส่งคืนในจำนวนเท่าไร เบื้องต้น มีปริมาณข้าวอยู่ที่ 3-4 แสนตัน คาดว่าจะใช้เวลาตรวจสอบประมาณ 3 เดือน
ทั้งนี้ หากสามารถระบายข้าวในสต๊อกได้ที่มีอยู่ 16 ล้านตัน จะได้เงินกลับมาประมาณ 2 แสนล้านบาท จากต้นทุน 6 แสนล้านบาท ซึ่งจะทำให่รัฐขาดทุน 4 แสนล้านบาท อย่างไรก็ตาม ในช่วงต้นปี จนถึงเดือนพฤษภาคม นี้ สามารถระบายข้าวไปได้ 3.4 ล้านตัน และกระทรวงพาณิชย์ ยังคงตั้งเป้าการระบายข้าวไว้จะไม่ต่ำกว่า 10 ล้านตัน โดยราคาการระบายข้าวจะอยู่ที่ประมาณ 8,200-8,500 บาทต่อตัน


MThai News
ขอบคุณข้อมูลจาก… inn
