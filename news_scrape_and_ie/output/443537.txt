เผยโฉมหน้า รถไฟฟ้าสายสีม่วง  ผลิตจากญี่ปุ่นส่งตรงถึงไทย ก.ย. พร้อมเปิดให้ทดลองใช้ 5 ธ.ค. นี้
จากกรณีที่รถไฟฟ้าสายสีม่วง ช่วงบางใหญ่-บางซื่อ มีการเร่งรัดให้เสร็จเร็วขึ้นจากแผนเดิมนั้น ล่าสุด (18 พ.ค. 58) ได้มีการเผยโฉมหน้ารถไฟฟ้า ซึ่งผลิตจากประเทศญี่ปุ่น ก่อนส่งมาประเทศไทยในเดือน ก.ย. ที่มีโฉมหน้าแตกต่างไปจากที่เราเคยเห็นและดูสวยหรูเพิ่มมากขึ้น โดยจะเริ่มทดสอบครั้งแรกวันที่ 5 ธ.ค. นี้


ทั้งนี้รถไฟฟ้า 3 ขบวนแรก จำนวน 9 ตู้ จะเสร็จและส่งลงเรือมาถึงท่าเรือแหลมฉบัง ภายในเดือน ก.ย. 58 จากนั้นจะนำรถ 3 ขบวนแรกมาเข้าระบบทดสอบ ส่วนรถไฟฟ้าที่เหลือจะทยอยส่งมอบตามแผน ซึ่งตามสัญญาระหว่าง รฟม. กับ BMCL นั้น กำหนดให้เปิดเดินรถอย่างเป็นทางการในวันที่ 12 ส.ค. 59


สำหรับรถไฟฟ้าสายสีม่วง รฟม. ได้ทำสัญญากับ BMCL เป็นผู้จัดหาระบบและเดินรถไฟฟ้า วงเงิน 82,625 ล้านบาท อายุสัมปทาน 30 ปี โดย BMCL ได้ทำสัญญากับกลุ่มกิจการร่วมค้า มารุเบนิ-โตชิบา จากญี่ปุ่น ให้เป็นผู้จัดหาขบวนรถไฟฟ้า ระบบจ่ายไฟฟ้า ระบบอาณัติสัญญาณ ระบบควบคุมและระบบติดต่อสื่อสาร
โดยสั่งผลิตรถไฟฟ้าจากบริษัท เจแปน ทรานสปอร์ต เอ็นจิเนียริ่ง จำกัด (J-TREC) จำนวน 21 ขบวน รวม 63 ตู้ (1 ขบวน/3 ตู้) มีความจุ ประมาณ 320 คนต่อตู้
ขอบคุณภาพ  @suebsak1
MThai News
