สรรพากรเตรียมเรียกเก็บภาษี อาจารย์ที่รับจ้างสอนเป็นรายชั่วโมงของมหาวิทยาลัยรัฐบาล เพื่อให้เกิดความเท่าเทียมกับมหาวิทยาลัยเอกชน
แหล่งข่าวจากกรมสรรพากร เปิดเผย “ประชาชาติธุรกิจ” ว่า กรมสรรพากรอยู่ระหว่างเตรียมเสนอแก้ไขกฎหมายประมวลรัษฎากร เพื่อให้มีการเก็บภาษี “ค่าสอนหนังสือที่ได้รับจากราชการ” เช่น กรณีที่อาจารย์ได้รับค่าจ้างสอนเป็นรายชั่วโมง (ไม่ใช่เงินเดือน) จากมหาวิทยาลัยของรัฐที่ปัจจุบันได้รับการยกเว้นไม่ต้องนำมาคำนวณรวมเป็นรายได้เพื่อเสียภาษี ซึ่งมีความแตกต่างกับผู้สอนในมหาวิทยาลัยเอกชนที่ต้องนำมาคำนวณทั้งหมด



โดย ปัจจุบันมหาวิทยาลัยของรัฐจ่ายค่าจ้างสอนแพงขึ้นแล้ว อย่างเมื่อก่อนอาจจะชั่วโมงละ 300 บาท แต่เดี๋ยวนี้อาจจะ 3,000 บาท ดังนั้น เพื่อให้เป็นธรรมและเท่าเทียมกับมหาวิทยาลัยเอกชน ก็ต้องเก็บเหมือนกัน นอกจากนี้ การเก็บภาษีส่วนนี้ไม่เกี่ยวกับกรณีการสอนในโรงเรียนกวดวิชา เนื่องจากกรณีดังกล่าวต้องเสียภาษีอยู่แล้ว
ทั้งนี้ แหล่งข่าวกล่าวอีกว่า การแก้ไขกฎหมายเรื่องนี้ไม่ได้มุ่งเน้นเรื่องการหารายได้เข้ารัฐ แต่เน้นเรื่องความเป็นธรรมทางภาษีมากกว่า โดยคาดว่าจะได้ข้อสรุปภายในเดือน พ.ค.นี้ จากนั้นต้องเสนออธิบดีกรมสรรพากรพิจารณา แล้วเสนอไปที่กระทรวงการคลังเพื่อนำเข้าที่ประชุมคณะรัฐมนตรี (ครม.) และสภานิติบัญญัติแห่งชาติ (สนช.) ต่อไป


MThai News
ที่มา… ประชาชาติธุรกิจออนไลน์
