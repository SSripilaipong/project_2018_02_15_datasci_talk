รมว.คมนาคม สั่งลุยตรวจสอบ 4 สายการบิน ของไทย เริ่มวันที่ 1 มิ.ย.นี้ และจะตรวจสอบให้ครบ 28 สายบิน ภายในเดือนส.ค.58
พล.อ.อ.ประจิน จั่นตอง รมว.คมนาคม เปิดเผยว่า กระทรวงคมนาคมได้เร่งดำเนินการแก้ไขปัญหา ตามคำร้องขอจากองค์การการบินพลเรือนระหว่างประเทศ (ไอซีเอโอ) ที่ต้องการให้ตรวจสอบการออกใบอนุญาตสายการบิน (เอโอซี) ซึ่งจะเริ่มทำการตรวจสอบในวันที่ 1 มิถุนายนนี้ โดยทำการตรวจสอบสายการบินของไทย 4 แห่งแรก ได้แก่ การบินไทย, ไทยสมายล์, นกสกู๊ต และไทยแอร์เอเชียเอ็กซ์



สำหรับการตรวจสอบครั้งนี้จะใช้คู่มือการตรวจสอบฉบับใหม่ที่มีการปรับปรุงเสร็จตามมาตรฐานไอซีเอโอช่วงปลายเดือนพ.ค.นี้ และคาดว่าจะตรวจสอบทั้ง 4 สายการบินเสร็จ ภายในวันที่ 20 มิ.ย.นี้ หลังจากนั้นจะทำการตรวจสอบสายการบินที่เหลือของไทยที่บินระหว่างประเทศให้ครบทั้งหมด 28 สายการบิน ภายในเดือนส.ค.5 
และหากมีการตรวจเสร็จทั้ง 4 สายการบิน จะมีการตรวจสอบสายการบินของไทยที่บินระหว่างประเทศที่เหลือทั้งหมดให้ครบทั้ง 28 สายการบินภายในเดือนส.ค.58
นอกจากนี้ กระทรวงฯได้เสนอแผนให้นายกฯ ใช้อำนาจมาตรา 44 ตาม รัฐธรรมนูญฉบับชั่วคราว 2557 ปรับโครงสร้างกรมการบินพลเรือนใหม่ โดยแยกออกเป็น 2 ส่วน คือ สำนักงานการบินพลเรือนแห่งชาติ มีหน้าที่กำกับดูแลสายการบิน และบุคลากร และอีกส่วนเป็นกรมท่าอากาศยาน ทำหน้าที่บริหารสนามบิน 28 แห่งของกรมการบินพลเรือนเดิม
อีกทั้ง ยังเสนอเพิ่มบุคลากรทางการบิน อีก 48 คน ภายในเดือน พ.ค.นี้ เพื่อทำหน้าที่การตรวจสอบสายการบิน รวมถึงเสนอให้แก้ไขกฎหมาย พ.ร.บ.การเดินอากาศ พ.ศ.2497 และพ.ร.บ.ขนส่งทางอากาศ อีกด้วย คาดจะนำเสนอต่อรัฐบาลภายในเดือนมิ.ย.นี้

MThai News
ขอบคุณข้อมูลจาก… เดลินิวส์
