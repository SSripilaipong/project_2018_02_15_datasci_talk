สมาคมหอการค้าไทย  เผย  เศรษฐกิจไทย เริ่มฟื้นตัวชัดเจน คาดปี 58 โตขึ้นตามเป้าร้อยละ 3.5
วันนี้ (19 พ.ค. 58) นายอิสระ ว่องกุศลกิจ ประธานกรรมการหอการค้าไทยและสภาหอการค้าแห่งประเทศไทย กล่าวถึงแนวโน้มเศรษฐกิจไทย ปี 58 ว่า ภาพรวมเศรษฐกิจไทยเริ่มเห็นการฟื้นตัวอย่างชัดเจน โดยเฉพาะการค้าชายแดนและการท่องเที่ยวที่ฟื้นตัวต่อเนื่อง
ส่วนการลงทุนภาครัฐและเอกชนเริ่มมีเม็ดเงินเข้าสู่ระบบ เนื่องจากรัฐบาลได้มีการเร่งรัดการเบิกจ่ายงบประมาณ ทำให้ภาคธุรกิจและประชาชนเกิดความเชื่อมั่น มีการใช้จ่ายบริโภคและการลงทุนเพิ่ม
ทั้งนี้แม้ภาพรวมเศรษฐกิจไทยไตรมาสแรกปีนี้ ยังคงทรงตัวต่อเนื่องจากปีที่ผ่านมา เพราะกำลังซื้อประชาชนหดตัวตามรายได้ภาคเกษตรที่ลดลง ทำให้ความเชื่อมั่นของผู้บริโภคลดลงเพราะไม่มั่นใจต่อรายได้ในอนาคต


สำหรับการส่งออกที่ลดลงมีเพียง ตลาด CLMV คือ กัมพูชา ลาว เมียนมา และเวียดนาม ที่เติบโต ร้อยละ 10 ซึ่งหากตลาดประเทศคู่ค้ากลับมาฟื้นตัว และอัตราแลกเปลี่ยนอ่อนค่าลง จะทำให้การส่งออกของไทยกลับขยายตัวดีขึ้นในช่วงที่เหลือของปีนี้
โดยประเมินว่า การส่งออกทั้งปีนี้จะเติบโตไม่เกิน ร้อยละ 1 และเศรษฐกิจไทยจะเติบโตตามเป้าหมายที่ ร้อยละ 3.5
อย่างไรก็ตาม สภาหอการค้าแห่งประเทศไทย ยังเสนอให้ภาครัฐขับเคลื่อนเศรษฐกิจไทยโดยนำเทคโนโลยีดิจิตอลเข้ามาใช้ในการพัฒนาผู้ประกอบการไทยให้ก้าวสู่การเป็น Digital Economy เพื่อเพิ่มประสิทธิภาพในการขายสินค้า และสร้างมูลค่าเพิ่มให้กับเศรษฐกิจไทย

