ชมรมผู้ประกอบการกล่องรับสัญญาณดิจิตอลทีวีภาคพื้นดิน 2558 ยื่นหนังสือข้อเรียกร้อง 8 ประการ ให้ กสทช. เร่งแก้ไขปัญหาทีวีดิจิตอล ภายใน 7 วัน
วันนี้ (19 พ.ค.) นายสมชาย เปรื่องวิริยะ ประธานชมรมผู้ประกอบการกล่องรับสัญญาณดิจิตอลทีวีภาคพื้นดิน 2558 พร้อมคณะ เดินทางเข้ายื่หนังสือเรียกร้องให้ สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เร่งแก้ไขปัญหาในโครงการสนับสนุนประชาชนในการเปลี่ยนผ่านไปสู่การรับชมโทรทัศน์ภาคพื้นดินในระบบดิจิตอล หลังจากที่ชมรมฯได้รับผลกระทบ ไม่ว่าจะเป็นขั้นตอนการปฎิบัติงาน ระยะเวลาในการจ่ายเงินคืนให้แก่ผู้ประกอบการ โครงข่ายสัญญาณที่ยังไม่ครอบคลุมและอื่นๆ ซึ่งขณะนี้ผู้ประกอบการได้รับความเสียหายเป็นอย่างมาก



โดยชมรมผู้ประกอบการกล่องรับสัญญาณดิจิตอลทีวีภาคพื้นดิน 2558 ได้ยื่นจดหมายเปิดผนึก ร้องขอความเป็นธรรมจาก กสทช. โดยมีประเด็นต่างๆ ดังนี้
1.ขอให้ตั้งคณะทำงาน ซึ่งประกอบด้วยเจ้าหน้าที่ผู้มีอำนาจของ กสทช. กับตัวแทนของชมรมผู้ประกอบการฯ เพื่อพิจารณาแก้ไขปัญหาทางด้านเทคนิคอันเกี่ยวกับกล่องรับสัญญาณดิจิทัลทีวี ภายหลังการขาย
2.ขอข้อมูลข่าวสาร แผนการประชาสัมพันธ์ พื้นที่กำหนดการแจกคูปอง รายงานปัญหาและอุปสรรคในการแจกคูปอง และแนวทางในการแก้ปัญหาการแจกคูปองที่ไปไม่ถึงผู้รับคูปอง
3.ขอให้พิจารณาปรับปรุงเงื่อนไขการเตรียมเอกสารประกอบการรับกล่องรับสัญญาณฯ
4.ขอทราบกำหนดระยะเวลาที่จะได้รับเงินค่าคูปองทีวีดิจิทัลที่ผ่านการตรวจเอกสารถูกต้องแล้ว และที่อยู่ระหว่างการตรวจสอบเอกสาร
5.ขอทราบกำหนดระยะเวลาสิ้นสุดการปฏิบัติตามกฎมัสต์ แคร์รี่(Must Carry)
6.ขอทราบกำหนดระยะเวลาขยายวันหมดอายุของคูปองที่แจกในแต่ละรอบ
7.ขอทราบแผนประชาสัมพันธ์เชิญชวนประชาชนให้แลกคูปอง
8.ขอทราบแผนการแจกคูปองให้ครบ 22 ครัวเรือน ตามมติที่ประชุมคณะกรรมการกิจการกระจายเสียง กิจการโทรทัศน์(กสท.) เมื่อวันที่ 14 ม.ค. 2556 
ทั้งนี้ ทางชมรมฯ ขอให้ กสทช. เร่งดำเนินการตามคำขอทั้ง 8 ข้อ ภายใน 7 วัน


MThai News
ขอบคุณข้อมูลจาก… สำนักข่าวไทย
