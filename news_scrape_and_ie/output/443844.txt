กรอ. ร่วมกับ ไออาร์พีซี และเมืองคิตะคิวชู ญี่ปุ่น เปิดตัวโครงการ  “ความร่วมมือกับเมืองคิตะคิวชู ประเทศญี่ปุ่น การพัฒนาเขตประกอบการอุตสาหกรรมเชิงนิเวศต้นแบบ เขตประกอบการอุตสาหกรรม IRPC”
วันนี้ (19 พ.ค.) ดร.พสุ โลหารชุน อธิบดีกรมโรงงานอุตสาหกรรม เป็นประธานในพิธีเปิดตัวโครงการ “ความร่วมมือกับเมืองคิตะคิวชู ประเทศญี่ปุ่น การพัฒนาเขตประกอบการอุตสาหกรรมเชิงนิเวศต้นแบบ เขตประกอบการอุตสาหกรรม IRPC” โดยมีอธิบดีกรมสิ่งแวดล้อมผู้แทนจากเมืองคิตะคิวชู ประเทศญี่ปุ่น และคณะผู้บริหารจากเขตประกอบการอุตสาหกรรม IRPC และผู้เกี่ยวข้องเข้าร่วมในพิธีเปิด ณ ห้องประชุม 505 ชั้น 5 อาคารกรมโรงงานอุตสาหกรรม



โดยกรมโรงงานอุตสาหกรรม ได้รับมอบหมายจากกระทรวงอุตสาหกรรม ให้เป็นหน่วยงานหลักในการดำเนินการพัฒนาภาคอุตสาหกรรมของประเทศไทย ให้ก้าวสู่ความเป็นอุตสาหกรรมเชิงนิเวศ ตามแผนพัฒนาเศรษฐกิจและสังคมแห่งชาติฉบับที่ 11 (2555-2559) ในการพัฒนาประเทศสู่ความยั่งยืน การผลิตที่เป็นมิตรต่อสิ่งแวดล้อม มุ่งสู่การเป็นเศรษฐกิจและสังคมคาร์บอนต่ำ ซึ่งกรมโรงงานอุตสาหกรรมได้ดำเนินการพัฒนาอุตสาหกรรมเชิงนิเวศมาอย่างต่อเนื่องตั้งแต่ปี พ.ศ.2555
สำหรับเขตประกอบการอุตสาหกรรม ไออาร์พีซี จังหวัดระยอง เป็นหนึ่งในพื้นที่อุตสาหกรรมที่มีการดำเนินการร่วมกับกรมโรงงานอุตสาหกรรมมาอย่างต่อเนื่อง และแสดงให้เห็นถึงศักยภาพและความมุ่งมั่นในการที่จะพัฒนาสู่ความเป็นเมืองอุตสาหกรรมเชิงนิเวศต้นแบบ
โดยในการดำเนินงานนั้น ได้รับความร่วมมือจาก เมืองคิตะคิวชู ประเทศญี่ปุ่น ซึ่งเป็นเมืองอุตสาหกรรมเชิงนิเวศ ที่ประสบความสำเร็จเป็นที่ยอมรับในระดับสากล ที่จะส่งเสริมและให้ความช่วยเหลือด้านบุคลากรที่มีความรู้และประสบการณ์ พร้อมทั้งเทคโนโลยีที่เหมาะสมโดยอาศัยหลักการ 3Rs (Reduce Reuse และ Recycle) การอนุรักษ์และใช้พลังงานอย่างมีประสิทธิภาพ ซึ่งทั้ง 3 หน่วยงานดังกล่าวได้มีการลงนามบันทึกข้อตกลงความร่วมมือ (MOU) ไปเมื่อวันที่ 4 ธันวาคม 2557 ณ เมืองคิตะคิวชู ประเทศญี่ปุ่น
กรมโรงงานอุตสาหกรรม เมืองคิตะคิวชู ประเทศญี่ปุ่น และเขตประกอบการอุตสาหกรรมไออาร์พีซี จะร่วมกันผลักดันให้เขตประกอบการอุตสาหกรรม ไออาร์พีซี จังหวัดระยอง เป็นต้นแบบเขตประกอบการอุตสาหกรรมเชิงนิเวศ ให้กับพื้นที่อุตสาหกรรมอื่นๆ ใช้เป็นแนวทางในการดำเนินงาน เพื่อส่งเสริมให้ภาคอุตสาหกรรมของประเทศสามารถแข่งขันในเวทีการค้าระดับสากลได้อย่างยั่งยืนต่อไป


MThai News
