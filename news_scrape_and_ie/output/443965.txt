พล.อ.อ.  ประจิน จั่นตอง  เผย ครม. ไฟเขียวแยก กรมการบินพลเรือน ออกเป็น 2 หน่วยงาน พร้อมกำหนดให้สรุปเสร็จ มิ.ย. นี้
วันนี้ (20 พ.ค. 58) พล.อ.อ. ประจิน จั่นตอง รัฐมนตรีว่าการกระทรวงคมนาคม กล่าวถึงผลประชุมคณะรัฐมนตรี (ครม.) ว่าที่ประชุมได้มีการอนุมัติ 3 ประเด็น ได้แก่ การอนุมัติแยกกรมการบินพลเรือนออกเป็น 2 หน่วยงานใหม่คือ สำนักการบินพลเรือนแห่งประเทศไทย และ กรมท่าอากาศยาน
ทั้งนี้การอนุมัติเพิ่มจำนวนบุคลากรเพื่อมาทำหน้าที่เชื่อมต่องานระหว่างกรมการบินพลเรือนแบบเก่ากับสำนักการบินพลเรือนแห่งประเทศไทย และกรมท่าอากาศยาน เพื่อแก้ไขปัญหาปัญหาข้อบกพร่องอย่างมีนัยสำคัญ (SSC)


จากการตรวจสอบขององค์การการบินพลเรือนระหว่างประเทศ (ICAO) จำนวน 48 คน ในสัปดาห์หน้า จะเร่งดำเนินการบรรจุบุคลากรให้ครบเต็มจำนวน โดยมีปลัดกระทรวงคมนาคมและอธิบดีกรมการบินพลเรือน เป็นผู้คัดสรร
โดยอนุมัติแต่งตั้งคณะกรรมการะดับกระทรวงในการพิจารณาบทบาทหน้าที่ของหน่วยงานใหม่กับการแก้ไขพระราชบัญญัติที่เกี่ยวกับการเดินอากาศ ซึ่งทั้ง 3 ประเด็น จะใช้มาตรา44 แห่งรัฐธรรมนูญ ฉบับชั่วคราว พ.ศ. 2557 มาช่วยในการดำเนินงาน
นอกจากนี้ ได้กำหนดเป้าหมายในการสรุปบทบาทหน้าที่และโครงสร้างของ 2 หน่วยงานใหม่ว่า จะต้องแล้วเสร็จไม่เกินต้นเดือน มิ.ย. นี้ พร้อมการสรุปเรื่องแก้ไขกฎหมายและพระราชบัญญัติที่เกี่ยวข้องกับการเดินอากาศจะต้องแล้วเสร็จไม่เกินสิ้นเดือน มิ.ย. นี้ เช่นกัน
อย่างไรก็ตาม พรุ่งนี้ทางกระทรวงคมนาคมจะนำเรื่องการแต่งตั้งคณะกรรมการระดับกระทรวงส่งให้ พล.อ. ประยุทธ์ จันทร์โอชา นายกรัฐมนตรีและหัวหน้า คสช. พิจารณา

