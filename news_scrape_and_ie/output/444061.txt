กสทช. เตรียมจัดประชุมนัดพิเศษ เพื่อถกประเด็นผู้ประกอบการขอเลื่อนจ่ายค่าธรรมเนียมทีวีดิจิตอลงวด2
วันนี้ (19 พ.ค.) นายฐากร ตัณฑสิทธิ์ เลขาธิการ สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช. ) กล่าวว่า ที่ประชุมบอร์ด กสทช. รับทราบกรณี ที่มีการส่งหนังสือสอบถามไปยังสำนักงานการตรวจเงินแผ่นดิน (สตง.) สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) และอัยการสูงสุด เพื่อขอการเลื่อนชำระเงินค่าธรรมเนียมในรอบปีถัดไปของผู้ประกอบการทีวีดิจิตอล ซึง่ทางสตง.ได้ลงความเห็นแล้ว ส่วนหน่วยงานอื่นคาดว่าจะส่งมาให้ภายในวันนี้




โดยข้อกำหนดการชำระค่าธรรมเนียมรายปีของทีวีดิจิตอล จะครบกำหนดในวันที่ 25 พฤษภาคมนี้ ทาง กสทช. จึงเตรียมจัดประชุมนัดพิเศษในวันที่ 22 พฤษภาคม เพื่อพิจารณาความเห็นของหน่วยงานที่เกี่ยวข้องที่มีต่อการเลื่อนชำระค่าธรรมเนียมว่าได้หรือไม่ หากเลื่อนเวลาได้ ต้องพิจารณาเป็นรายๆไป และต้องนำหลักฐานมาแสดงต่อ กสทช. ถึงเหตุผลการเลื่อนเวลาการชำระออกไป และพิจารณาภาระดอกเบี้ยจากการเลื่อนเวลาออกไป เนื่องจากขณะนี้มีผู้ประกอบการบางส่วนได้ยื่นจ่ายค่าธรรมเนียมแล้ว
นอกจากนี้ ที่ประชุม กสทช.ยังเห็นชอบการแจกคูปองทีวีดิตอลอีก 4.5 ล้านใบ ทำให้ กสทช. แจกคูปองทีวีดิจิตอลครบตามกำหนด 14.1 ล้านครัวเรือน จึงขอให้ประชาชนที่ได้รับคูปองทีวีดิจิตอลตรวจดูวันหมดอายุให้ชัดเจน อีกทั้งเตรียมพิจารณาให้ประชาชนสามารถนำคูปองแลกกล่องรับสัญญาณได้ ทั้งแบบธรรมดาและกล่องไฮบริด

MThai News

ขอบคุณข้อมูลจาก… สำนักข่าวไทย
