เผยมาตรการแก้ปัญหา ค่ารักษาพยาบาล รพ.เอกชนแพง  เบื้องต้นเริ่มที่นโยบายเจ็บป่วย ฉุกเฉินรักษาฟรี ทุกสิทธิ
วานนี้ (19 พ.ค. 58) นพ.ศุภชัย คุณารัตนพฤกษ์ กรรมการแพทยสภา เผยมาตรการแก้ปัญหาค่ารักษาพยาบาลแพงนั้น เบื้องต้นทุกฝ่ายเห็นตรงกันว่าต้องเริ่มที่นโยบายเจ็บป่วยฉุกเฉินรักษาฟรีทุกสิทธิ โดยจะต้องทำให้คนไข้ได้รับการดูแลอย่างดี ไม่กังวลการเรียกเก็บเงินค่ารักษา
ส่วนการหาแนวทางควบคุมราคายานั้น ต้องพิจารณาที่ต้นทุนของโรงพยาบาลเอกชน ซึ่งจะมีการหารือรายละเอียด ความเป็นไปได้ในการกำหนดเพดานราคาที่รพ.สามารถบวกกำไรได้


ทั้งนี้ นโยบายเจ็บป่วยฉุกเฉินรักษาฟรีทุกสิทธิ โรงพยาบาลเอกชนยินดีให้ความร่วมมือเต็มที่ เนื่องจากเป็นเรื่องความเป็นความตายของประชาชน ส่วนกรณีการรักษาโรคอื่น ๆ ที่ประชาชนสามารถรอการรักษาและเลือกสถานที่รักษาได้นั้น ให้เป็นไปตามสิทธิ แต่ค่ารักษาในโรงพยาบาลเอกชน หรือค่ารักษาในภาพใหญ่นั้นเป็นเรื่องที่จะต้องค่อย ๆ พิจารณา
สำหรับคณะทำงานที่ตั้งขึ้น ประกอบด้วย
ผู้แทนจากมูลนิธิเพื่อผู้บริโภค (มพบ.)
ผู้แทนจากสมาคมโรงพยาบาลเอกชน
ผู้แทนจากสมาคมประกันภัยโรงพยาบาลเอกชน
ผู้แทนสภาวิชาชีพต่าง ๆ
ผู้แทนกองทุนกลาง
อย่างไรก็ตามจะมีการหารือกันอีกครั้งในต้นสัปดาห์หน้า และจะมีการรับฟังความคิดเห็น ข้อเสนอแนะจากนักวิชาการ ประชาชนทั่วไป ซึ่งหากประชาชนต้องการแสดงความเห็นให้ส่งข้อมูลไปยังกรมสนับสนุนบริการสุขภาพ (สบส.) โดยคาดว่าจะมีความชัดเจนภายใน 1 เดือน
MThai News
