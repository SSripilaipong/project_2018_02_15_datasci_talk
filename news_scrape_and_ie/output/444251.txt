โบรกฯ ชี้  ธ.กสิกรไทย  และ  ธ.ไทยพาณิชย์  ปรับลดอัตรา ดอกเบี้ย หนุนเม็ดเงินไหลจากระบบธนาคารเข้า ตลาดหุ้น
จากกรณีที่ นายประสาร ไตรรัตน์วรกุล ผู้ว่าการธนาคารแห่งประเทศไทย (ธปท.) ได้ออกมาเรียกร้องให้ธนาคารพาณิชย์ลดอัตราดอกเบี้ย  เพื่อส่งผ่านนโยบายการเงินไปสู่ผู้บริโภค โดยธนาคารกสิกรไทย ประกาศลดอัตราดอกเบี้ยเงินกู้ ร้อยละ 0.13 ถึง ร้อยละ 0.25 เป็นเจ้าแรก ตามด้วย ธนาคารไทยพาณิชย์ ที่ปรับลดดอกเบี้ยเงินกู้ลง ในอัตราร้อยละ  0.1 ถึงร้อยละ 0.3 นั้น
ล่าสุด (21 พ.ค. 58) นายกัณฑรา ลดาวัลย์ ณ อยุธยา กรรมการบริหาร บริษัทหลักทรัพย์ ฟินันเซีย ไซรัส มองว่า การปรับลดอัตราดอกเบี้ยของธนาคารพาณิชย์ในครั้งนี้ ทำให้คนหันมาลงทุนในตลาดหุ้นเพิ่มขึ้น เนื่องจากการนำเงินไปฝากธนาคารได้ดอกเบี้ยน้อยแต่ประชาชนจะได้รับประโยชน์ เพราะทำให้ค่าใช้จ่ายลดลง



ทั้งนี้หุ้นที่ได้รับประโยชน์จากการปรับลดอัตราดอกเบี้ยของธนาคารพาณิชย์คือ ธุรกิจเช่าซื้อ เพราะทำให้ต้นทุนการเงินลดลง โดยเฉพาะบริษัทที่ขอดำเนินการสินเชื่อนาโนไฟแนนซ์ ส่วนหุ้นกลุ่มธนาคารพาณิชย์จะเริ่มเห็นผลกระทบต่อรายได้ตั้งแต่ไตรมาส 2 จนถึงไตรมาส 3  ตามลำดับ
ด้าน นายโฆสิต ปั้นเปี่ยมรัษฎ์ ประธานกรรมการบริหาร ธนาคารกรุงเทพ ยังไม่ปรับลดอัตราดอกเบี้ย เนื่องจากการนำนโยบายการเงินมาสนับสนุนการเติบโตของเศรษฐกิจเป็นสิ่งที่ต้องระวัง เพราะการปล่อยให้ดอกเบี้ยอยู่ในระดับต่ำเป็นเวลานาน จะทำให้คนหันไปหาแหล่งลงทุนที่ให้ผลตอบแทนสูงขึ้น
ขอบคุณข้อมูล  TNN24
MThai News
