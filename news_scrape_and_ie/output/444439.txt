โครงการ ‘รถไฟฟ้าฟ้าสายสีม่วง’ ช่วงบางใหญ่-บางซื่อ ได้โอกาสรักษา ‘โรคเลื่อน’ ที่หลายคนต่างสงสัยว่า ทำไมไม่เสร็จสิ้นเสียที หากเสร็จก็ต่างหวังกันว่าจะช่วยแก้ปัญหาการจราจรติดขัดในเวลาเร่งด่วนของกรุงเทพและปริมณฑลได้ อย่างที่ การรถไฟฟ้าขนส่งมวลชนแห่งประเทศไทย (รฟม.) ได้คาดไว้ว่าจะมีจำนวนผู้โดยสารประมาณ 2แสนคนต่อวัน และจะลดการใช้ท้องถนนของประชาชนได้กว่า 80%



ล่าสุด “บิ๊กจิน” พล.อ.อ.ประจิน จั่นตอง  รมว.คมนาคม เผยแล้วว่า 5 ธ.ค. นี้ เปิดใช้บริการแน่ รถไฟฟ้าสายสีม่วง 16 สถานี 23 กิโลเมตร อย่างไม่เป็นทางการแน่นอน โดยจะทดสอบระบบรถไฟฟ้า 3 ขบวนแรก (จำนวน 9 ตู้) ที่ผลิตจาก ประเทศญี่ปุ่น ในช่วงเดือน ธ.ค. 2558 นี้ โดยไม่เก็บค่าโดยสาร เพื่อเป็นของขวัญปีใหม่กับประชาชน โดยอาจจะยังไม่สามารถเดินรถได้ครบทุกขบวน ซึ่ง รฟม.จะหารือร่วมกับ BMCL ในเรื่องการเดินรถเต็มรูปแบบอีกครั้ง และจะเริ่มจัดเก็บค่าโดยสาร ในช่วงต้นปี 2559 และมีกำหนดให้เปิดเดินรถอย่างเป็นทางการในวันที่ 12 ส.ค. 2559



โดยคาดการประมาณจำนวนรถไฟฟ้าที่จะนำมาให้บริการผู้โดยสารสายสีม่วงนั้น จะขึ้นอยู่กับรูปแบบของการให้บริการในชั่วโมงเร่งด่วนในทิศทางที่มีผู้โดยสารบนรถมากที่สุด ผลการวิเคราะห์จำนวนผู้โดยสารบนรถสายสีม่วงได้ข้อมูลดังต่อไปนี้
ในปี พ.ศ.2560 จะมีผู้ใช้บริการ 226,268 คน/วัน และในปี พ.ศ.2565 จะเพิ่มเป็น 257,031 คน/วัน
ในส่วนชั่วโมงเร่งด่วน จำนวนผู้โดยสารต่อชั่วโมงในช่วงเร่งด่วนกำหนด 10% ของจำนวนผู้โดยสารบนรถสูงสุดข้างต้น ซึ่งการกำหนดจำนวนรถไฟฟ้าสำหรับสายสีม่วงนั้นได้เลือกใช้ปี พ.ศ. 2560 เป็นปีฐานสำหรับการวิเคราะห์โดยกำหนดเท่ากับ 3 นาที 45 วินาทีต่อขบวน เพื่ออำนวยความสะดวกสูงสุดแก่ผู้โดยสาร ระยะปล่อยรถรวมทั้งผู้โดยสารที่จะเปลี่ยนเส้นทางไปใช้ สายเฉลิมรัชมงคลที่สถานีร่วมเตาปูนอีกด้วย
หลังจากที่  รถไฟฟ้าสายสีม่วง  ได้เปิดใช้แล้ว จะสามารถแก้ปัญหาการจราจรที่ติดขัดเป็นอย่างมากในช่วงถนนตั้งแต่ บางใหญ่ ไปจนถึงบางซื่อได้ดีขึ้นหรือไม่?? เนื่องจากการก่อสร้างรถไฟฟ้า ไม่ว่าจะแห่งใดก็ตาม มักจะควบคู่ไปกับการสร้างคอนโดฯใกล้พื้นที่แนวรถไฟฟ้า ซึ่งทำให้ประชากรในพื้นที่เพิ่มขึ้นตามไปด้วย
แต่ทั้งนี้ ขึ้นอยู่กับการเลือกเดินทางสัญจรของแต่ละคน ยิ่งในเวลาเร่งด่วนด้วยแล้ว ไม่ว่าจะขึ้นรถไฟฟ้า ใช้บริการรถสาธารณะ หรือขับรถยนตร์ส่วนตัว ก็ขึ้นอยู่กับความต้องการของผู้ใช้อยู่ดี

MThai News
