ผู้ประกอบการทีวีดิจิตอล 16 ช่อง ตบเท้าจ่ายค่าประมูลทีวีดิจิตอลกับกสทช.แล้วเหลืออีก 8 ช่องคาดมา 25 พ.ค.นี้ กสทช.ขีดเส้นวันสุดท้ายช้าปรับเงิน

ผู้สื่อข่าวรายงานว่า บรรยากาศการชำระค่าธรรมเนียมใบอนุญาตประกอบกิจการโทรทัศน์ระบบดิจิทัลงวด2 ที่สำนักงาน กสทช.วันนี้(22 พ.ค.) ได้มีผู้ประกอบการทีวีดิจิตอลเดินทางมาชำระค่าใบอนุญาตประมูลทีวีดิจิตอลแล้วจำนวน 16 ช่อง ประกอบด้วย ช่องโมโนจ่ายกว่า 329 ล้านบาท ,บริษัทแกรมมี่ 2 ช่อง คือ ช่อง ONE จำนวน 678 ล้านบาท, ช่อง GMM25 จำนวน 326 ล้านบาท
กลุ่มบริษัทเนชั่น 2 ช่อง คือ ช่อง NOW จำนวนกว่า 316 ล้านบาท และช่องข่าว เนชั่นทีวี จำนวน 190 ล้านบาท, บริษัท อสมท. 2 ช่อง ได้แก่ ช่อง เอ็มคอท แฟมมิลี่ จำนวน 100ล้านบาท และ ช่อง Mcot HD จำนวน 681 ล้านบาท,ช่องพีพีทีวี กว่า 639 ล้านบาท ,ช่องอมรินทร์ ทีวี มูลค่ากว่า 678 ล้าานบาท
บมจ. ทรูคอร์ปปอเรชั่น 2 ช่อง คือ ช่องข่าว TNN กว่า 187 ล้านบาท และช่องTrue4u 328 ล้านบาท,บริษัท บีอีซีมัลติมีเดีย จำกัด 3 ช่อง คือ ช่อง3 แฟมมิลี่ จำนวน 101 ล้านบาท ,ช่อง 3 SD จำนวน 324 ล้านบาท และ ช่อง 3 HDจำนวน 484 ล้านบาท
ทั้งนี้ยังเหลืออีกอย่างน้อย 8 ช่อง ที่ยังไม่ได้มาในวันนี้ แต่คาดว่าน่าจะมาจ่ายในวันที่ 25 พ.ค.ซึ่งเป็นวันสุดท้ายที่ กสทช. กำหนดให้จ่ายค่าธรรมเนียมเงินประมูล ได้แก่ ช่องไทยรัฐทีวี, ช่อง8 , นิวส์ทีวี, สปริงนิวส์, วอยซ์ทีวี, ไบร์ททีวี, ไทยทีวี , และช่องโลก้า
ด้านนายฐากร ตัณฑสิทธิ์ เลขาธิการ กสทช. ระบุว่า หากผู้ประกอบการช่องใด มาจ่ายหลังวันที่ 25 พฤษภาคมนี้ ทางสำนักงาน กสทช. จะทำหนังสือเตือน และต้องเสียค่าปรับในอัตราดอกเบี้ยร้อยละ 7.5 ต่อปี
MThai News

