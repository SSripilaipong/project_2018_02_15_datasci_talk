ขสมก.  เตรียมทดลองวิ่ง รถเมล์ไฟฟ้า  3 เส้นทาง 2 มิ.ย. นี้ ส่วนการเจรจาค่าซ่อม รถเมล์เอ็นจีวี คาดรู้ผลสัปดาห์หน้า
จากกรณีที่เมื่อปลายสัปดาห์ที่ผ่านมา ขสมก.ได้ลงนามข้อตกลงร่วมกับบริษัท ล็อกซเล่ย์ จำกัด ( มหาชน ) ทดสอบประสิทธิภาพรถโดยสารไฟฟ้านั้น ล่าสุด (24 พ.ค. 58) นางปราณี ศุกระศร ผู้อำนวยการองค์การขนส่งมวลชนกรุงเทพ (ขสมก.) เผยว่า หลังจากนี้จะมีการนำรถเมล์ไฟฟ้ามาทดลองวิ่ง 3 เส้นทาง ได้แก่
สาย 511 จากวัดธาตุทอง-ประตูน้ำ ,
สาย 141 จากจุฬาฯ-ตลาดโพธิ์ทอง ซึ่งเส้นนี้จะผ่านสะพานพระราม 9 เป็นการทดลองสมรรถภาพการขึ้นที่สูง
สาย 143 จากแคราย-อนุสาวรีย์ชัยสมรภูมิ
โดยจะเริ่มให้บริการตั้งแต่วันที่ 2 มิ.ย. เป็นต้นไป ส่วนอนาคต ขสมก.จะมีการจัดซื้อรถเมล์ไฟฟ้ามาใช้หรือไม่นั้น ขสมก.หวังว่ารัฐบาลจะให้ความช่วยเหลือเรื่องการลงทุน เนื่องจากปัจจุบัน ขสมก.ต้องแบกรับภาระหนี้สินที่มากอยู่แล้ว ไม่มีกำลังมากพอในการลงทุน



ด้าน นายโกศล สุรโกมล ที่ปรึกษาสำนักกรรมการผู้จัดการใหญ่ บริษัท ล็อกซเล่ย์ จำกัด (มหาชน) ระบุรถที่นำมาทดลองวิ่งครั้งนี้เป็นรถที่นำเข้ามาจากบริษัท บีวายดี ออโต้ อินดัสตรี้ จำกัด เป็นผู้นำด้านการผลิตแบตเตอรี่และยานยนต์ไฟฟ้าจากประเทศจีน ซึ่งแบตเตอรี่ที่นำมาใช้ในรถนั้น ถือเป็นแบตเตอรี่ดีที่สุดในโลก เพื่อทดสอบสมรรถภาพและประสิทธิภาพของรถว่าสอดคล้องต่อสภาพถนน ความร้อน ความชื้นของประเทศไทยหรือไม่
ทั้งนี้ที่ชาร์จแบตเตอรี่นั้น ทางบริษัทนำเข้ามาติดตั้ง 2 ชุด โดยชุดแรกอยู่ที่สำนักงานใหญ่การไฟฟ้างามวงศ์วาน และอีกชุดอยู่ที่สำนักงานใหญ่ การไฟฟ้านครหลวงคลองเตย ซึ่งที่จริงทางล็อกซเล่ย์ตั้งเป้าจะเป็นผู้ประกอบรถประเภทนี้ในประเทศ ขณะนี้อยู่ระหว่างประกอบรถโดยสารไฟฟ้าคันแรกของบริษัท คาดว่าจะใช้เวลา 3-4 เดือนจึงจะเสร็จ



สำหรับรถเมล์เอ็นจีวี 489 คัน การเจรจาราคาค่าซ่อมกับผู้เสนอราคาประมูลต่ำสุดนั้น คาดว่าน่าจะได้ผลสรุปภายในสัปดาห์หน้า และจะเริ่มส่งมอบรถหลังจากลงนามสัญญาไปแล้ว 90 วัน
ส่วนการดำเนินการตามแผนระหว่างรอการจัดหารถโดยสารที่เหลือ 2,694 คัน ขสมก.เสนอแผนปรับปรุงรถเก่าประมาณ 600 คัน ให้คณะอนุกรรมการกลั่นกรองพิจารณาและจัดทำโครงการเกษียณอายุก่อนกำหนดสำหรับพนักงานที่เกินความจำเป็น เพื่อลดค่าใช้จ่าย รวมถึงการปรับปรุงโครงสร้าง

MThai News
