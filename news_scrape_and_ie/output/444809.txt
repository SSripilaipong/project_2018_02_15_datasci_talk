มนัส เผย กรมบัญชีกลาง พร้อมโอนเงินตกเบิกข้าราชการ มิ.ย.นี้  และเตรียมเสนอ ปรับโครงสร้างเงินเดือนลูกจ้างประจำใหม่ให้สอดคล้องข้าราชการ
วันที่ 25 พ.ค.58 นายมนัส แจ่มเวหา อธิบดีกรมบัญชีกลาง เผยว่า  กรมบัญชีกลางพร้อมที่จะโอนเงินส่วนที่ปรับขึ้นไปให้ส่วนราชการได้ทันทีรอบการจ่ายเงินเดือนของเดือน มิ.ย. ที่จะจ่ายทุกวันที่ 25 ของทุกเดือน  ตามที่มีการปรับขึ้นเงินเดือนข้าราชการประกาศในราชกิจจานุเบกษาเมื่อ 21 พ.ค.ที่ผ่านมา เนื่องจากเงินเดือนรอบเดือน พ.ค.นี้ กรมบัญชีกลางได้โอนเข้าบัญชีของหน่วยราชการไปตั้งแต่วันที่ 20 พ.ค.ที่ผ่านมาแล้ว

หลังจากนี้ส่วนราชการต่างๆต้องไปจัดทำเงินเดือนของข้าราชการแต่ละคนในบางหน่วยงานใหม่ พร้อมประเมินว่า จะมีหน่วยราชการ 80% ส่งเรื่องมายังกรมบัญชีกลางภายใน 15 มิ.ย.ได้ ซึ่งกรมบัญชีกลางพร้อมจ่ายให้ทันทีในงวดวันที่ 25 มิ.ย. เป็นการจ่ายทั้งเงินเดือนใหม่ของเดือน มิ.ย. พร้อมกับเงินตกเบิกอีก 6 เดือน ตั้งแต่ ธ.ค.57-พ.ค.58
หลังมีมติเรื่องเงินเดือนข้าราชการแล้ว ได้ เตรียมเสนอกระทรวงให้ประกาศปรับโครงสร้างเงินเดือนลูกจ้างประจำให้สอดคล้องกับข้าราชการ  มีหลักเกณฑ์ คือ 1.ลูกจ้างประจำของส่วนราชการทุกราย ได้ปรับอัตราค่าจ้างเพิ่มขึ้นจากเดิมอีกหนึ่งขั้น 2.ขยายเพดานอัตราค่าจ้างขั้นสูงของลูกจ้างประจำของส่วนราชการ ทุกตำแหน่งเพิ่มขึ้นสามขั้น
3.ลูกจ้างประจำที่ได้รับค่าจ้างขั้นสูงสุดของตำแหน่ง (ค่าจ้างตัน) และได้รับค่าตอบแทนพิเศษ ในรอบการประเมินที่แล้ว (1 เม.ย.-30 ก.ย.57) ให้นำค่าตอบแทนพิเศษมานับรวมเป็นขั้นค่าจ้างตั้งแต่ 1 ธ.ค.57 (หยุดเบิกค่าตอบแทนพิเศษ) โดยจะมีลูกจ้างประจำได้ประโยชน์ 155,053 คน ใช้งบฯ 984 ล้านบาท.
ขอบคุณข้อมูล  มติชน
MThai News
