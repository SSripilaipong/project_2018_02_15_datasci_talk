รมว.คลัง จ่อ  ออกกฏหมายพิเศษล้างหนี้ประเทศ 7.2 แสนล้านบาท  พร้อมให้คลังมีอำนาจ ขายหุ้นนอกตลาดหลักทรัพย์  คาดชัดเจนใน 2 เดือน
วันที่ 25 พ.ค.58 นายสมหมาย ภาษี รัฐมนตรีว่าการกระทรวงการคลัง เผยว่า กระทรวงการคลังอยู่ระหว่างการพิจารณาออกกฎหมายพิเศษเพื่อล้างหนี้ วงเงินกว่า 720,000 ล้านบาท ซึ่งในส่วนนี้เป็นหนี้จากโครงการรับจำนำข้าวกว่า 520,000 ล้านบาท และที่เหลือเป็นหนี้ของการรถไฟแห่งประเทศไทย (ร.ฟ.ท.) หนี้ขององค์การขนส่งมวลชนกรุงเทพ (ขสมก.) และหนี้กองทุนประกันสังคม
โดยมีแนวทางในการบริหารจัดการหนี้ ด้วยวิธีการออกพันธบัตรรัฐบาล เน้นอายุ 3 ปี 5 ปี 7 ปี 10 ปี และ 12 ปี ซึ่งแผนบริหารหนี้ทั้งหมดนี้ จะครอบคลุมระยะเวลา 20 ปี เน้นออกตามความต้องการของตลาดเป็นหลัก
สำหรับแนวทางการออกกฎหมายพิเศษนี้ เพื่อบรรเทาภาระงบประมาณที่ต้องตั้งขึ้น เพื่อชำระหนี้ที่ในเฉลี่ยในแต่ละปีถึง 64,000 ล้านบาท รวมเงินต้นและดอกเบี้ย ขณะที่ในปีงบประมาณ 59 มีการตั้งงบชำระหนี้เฉพาะเงินต้น 61,000 ล้านบาท ยังไม่รวมดอกเบี้ย คาด ใช้เวลาประมาณ 2 เดือน ในการออกกฎหมายดังกล่าว ก่อนที่จะนำเสนอสู่การพิจารณาของที่ประชุม ครม.และ สนช.
ทั้งนี้ กฎหมายฉบับดังกล่าวจะให้อำนาจคลังขายหุ้นของเอกชนที่กระทรวงการคลังถืออยู่ โดยจะเน้นหุ้นที่อยู่นอกตลาดหลักทรัพย์ หรือ ตลท. และไม่ค่อยก่อให้เกิดรายได้เป็นหลัก แต่พยายามจะไม่ยุ่งเกี่ยวกับหุ้นในตลาด เพื่อไม่ให้กระทบกับหุ้นในตลาด
ขอบคุณ  bangkokbiznews
MThai News
