‘ประยุทธ์’  หารือ  ‘นายกฯฟิจิ’  สาน  ความร่วมมือการค้า-พลังงานทดแทน  เน้น  ทำความตกลงเว้นการเก็บภาษีซับซ้อน  ยกเว้นการตรวจลงตราระหว่างกัน
วันที่ 25 พ.ค.58 พล.อ.ประยุทธ์ จันทร์โอชา นายกรัฐมนตรี แถลงภายหลังการหารือกับนายโจเซเอีย โวเรเก ไบนีมารามานายกรัฐมนตรีสาธารณรัฐฟิจิและคณะ ที่ตึกไทยคู่ฟ้า ทำเนียบรัฐบาลว่า  การเยือนของสาธารณรัฐฟิจิครั้งนี้ มีจุดประสงค์ กระชับความสัมพันธ์ และส่งเสริมความร่วมมือในหลายสาขาระหว่างทั้งสองประเทศ
โดยทั้งสองประเทศมีความฉันท์มิตรกันมากว่า 43 ปี  ขณะที่ฟิจิเป็นมิตรประเทศที่สำคัญในประเทศหมู่เกาะแปซิฟิก ซึ่งไทยได้เข้าเป็นประเทศคู่เจรจาของเวทีความร่วมมือประเทศหมู่เกาะแปซิฟิก หรือ พีไอเอฟ ตั้งแต่ปี 2547 และส่งผู้แทนเข้าร่วมเจรจาประจำทุกปี

ครั้งนี้ ได้หารือร่วมกันเกี่ยวกับโอกาสส่งเสริมความสัมพันธ์ระหว่างกันในทุกด้าน  โดยเฉพาะความร่วมมือด้านวิชาการ และเพื่อการพัฒนา ในสาขาอ้อย น้ำตาล น้ำมันมะพร้าวบริสุทธิ์ ประมง พลังงานทดแทน การท่องเที่ยว พร้อมทั้งโอกาสด้านการค้าการลงทุนระหว่างกัน และการจัดทำความตกลงระหว่างกัน อาทิ การเว้นการเก็บภาษีซ้อน  รวมถึงความตกลง ยกเว้นการตรวจลงตราระหว่างกัน เพื่อส่งเสริมการไปมาหาสู่ระหว่างกัน
สำหรับ ฟิจิ เป็นประเทศหมู่เกาะแปซิฟิกที่มีความสำคัญในลำดับต้นๆ กับไทย ในด้านเศรษฐกิจการค้า แหล่งทรัพยากร ซึ่งเป็นประโยชน์ต่อภาคอุตสาหกรรมของไทย และยังเป็นตลาดสินค้าอุปโภคบริโภคที่มีศักยภาพในการเติบโต รองรับการท่องเที่ยว ซึ่งเป็นอุตสาหกรรมสำคัญของฟิจิ ซึ่งเป็นสาขาที่ไทยมีศักยภาพและมีความเชี่ยวชาญ
นอกจากนี้  ทั้งสองฝ่ายยังได้หารือถึงการขอเสียง แลกเสียงระหว่างกันในเวทีระหว่างประเทศต่างๆ  ได้แก่ การสมัครตำแหน่งผู้พิพากษาศาลกฎหมายระหว่างประเทศของไทย สมาชิกคณะมนตรีสิทธิมนุษยชนแห่งสหประชาชาติ และประธานสมัชชาสหประชาชาติของฟิจิอีกด้วย
ขอบคุณข้อมูล  bangkokbiznews  /ภาพ TNN
MThai News
