กระทรงพลังงาน เผย ค่าไฟฟ้า ในปี 2565 อาจมีแนวโน้มปรับขึ้น 85 สตางค์/หน่วย หากยังจัดการแหล่งสัมปทานก๊าซธรรมชาติในอ่าวไทยไม่สำเร็จ
วันนี้ (25 พ.ค.) นายคุรุจิต นาครทรรพ รักษาการปลัดกระทรวงพลังงาน เปิดเผยว่า ค่าไฟฟ้าในปี 2565 มีแนวโน้มเพิ่มขึ้นเป็น 85 สตางค์ต่อหน่วย หากยังไม่มีมติที่ชัดเจนในการจัดการแหล่งสัมปทานก๊าซธรรมชาติในอ่าวไทย 2 แหล่ง ที่กำลังจะหมดอายุในปี 2565-2566 ซึ่งจะส่งผลให้กำลังการผลิตก๊าซในอ่าวไทย หายไปถึง 2.2 พันล้านลูกบาศก์ฟุตต่อวัน หรือคิดเป็น 76% ของกำลังผลิตทั้งหมด



โดยประเทศไทยต้องนำเข้าก๊าซธรรมชาติเหลว (แอลเอ็นจี) เข้ามาทดแทน ซึ่งมีราคาสูง จึงมีมติคณะกรรมการนโยบายพลังงานแห่งชาติ (กพช.) เร่งให้กรมเชื้อเพลิงธรรมชาติ และคณะกรรมการปิโตเลียม ศึกษารูปแบบการให้สัมปทานการผลิตก๊าซแหล่งเดิม โดยคำนึงถึงรายได้ของรัฐ ความเหมาะสมด้านต่างๆ และไม่กระทบต่อราคาผลิตก๊าซในอนาคต ให้สำเร็จลุล่วงภายใน 1 ปี
ด้านความคืบหน้าการปรับแก้ พ.ร.บ.ปิโตเลียม และพ.ร.บ.ภาษีเงินได้ปิโตเลียม ได้มีการเสนอรูปแบบทั้งการทำสัมปทาน และการแบ่งปันผลผลิต โดยทั้งหมดยังอยู่ในขั้นตอนการพิจารณาของคณะกรรมการกฤษฎีกา ก่อนจะส่งมายังสนช.เพื่อพิจารณาอนุมัติอีกครั้ง
MThai News

ขอบคุณข้อมูลจาก… Thanonline
