กสทช. เตือน “ไทยทีวี-โลก้า”  เร่งจ่าย หนี้ทีวีดิจิตอล งวด2 รวม 288.47 ล้านบาท  คิดเบี้ยว เจอโทษหนัก ด้าน  ‘ติ๋ม ทีวีพูล’  เล็งฟ้องกลับ
หลังจากครบกำหนดชำระเงิน ค่าประมูลทีวีดิจิตอลงวด 2 (25 พ.ค.58) มีผู้ประกอบการมาจ่ายเงิน 22 ช่อง รวมเป็นเงิน 8,404.42 ล้านบาท มีเพียงบริษัท ไทยทีวี เจ้าของช่องไทยทีวี และช่องโลก้า (LOCA) ที่ยังไม่นำเงินค่าประมูลทีวีดิจิตอลงวดที่ 2 จำนวน 288.47 ล้านบาทมาจ่าย
วันที่ 26 พ.ค.58 พ.อ.นที ศุกลรัตน์ รองประธานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) และประธานกรรมการกิจการกระจายเสียงและกิจการโทรทัศน์ (กสท.) เผยว่า การที่ไทยทีวีไม่จ่ายเงินประมูลทีวีดิจิตอลงวดที่ 2 จะต้อง คิดดอกเบี้ยค่าปรับในอัตรา 7.5% ต่อปี รวมทั้งให้ดำเนินการตรวจสอบมาตรการต่างๆ
ทั้งนี้ ตามขั้นตอน  กสทช. จะส่งหนังสือแจ้งไปให้ไทยทีวีจ่ายอัตราดอกเบี้ยค่าปรับ 7.5% ต่อปี เมื่อครบ 1 ปีแล้ว ไม่ยอมจ่ายค่าปรับ จะมีมาตรการ ทั้งเตือน ปรับ และพักใช้ใบอนุญาต
ด้าน นางพันธุ์ทิพา ศกุณต์ไชย (ติ๋ม ทีวีพูล) ประธานกรรมการบริหาร บริษัท ไทยทีวี ปฏิเสธที่จะให้สัมภาษณ์ แต่มีรายงานว่า บริษัทมีแผนจะยื่นฟ้อง กสทช. แต่ยังรอความชัดเจนจากนาง ‘พันธุ์ทิพา’ ก่อน
ขอบคุณข้อมูล  มติชน
MThai News
