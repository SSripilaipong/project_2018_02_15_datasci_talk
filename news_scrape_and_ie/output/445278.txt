ประจิน จั่นตอง  เผยครม.อนุมัติลงนามบันทึกข้อตกลงความร่วมมือพัฒนา รถไฟ ทั้ง 3 เส้นทางกับ ญี่ปุ่น
พล.อ.อ. ประจิน จั่นตอง รัฐมนตรีว่าการกระทรวงคมนาคม เผยที่ประชุมมีมติอนุมัติเรื่องการไปลงนามบันทึกข้อตกลงความร่วมมือพัฒนาเส้นทางรถไฟ 3 เส้นทาง กับประเทศญี่ปุ่น ในวันที่ 27 – 28 พ.ค. 58 นี้ ได้แก่ เส้นทางกรุงเทพฯ-เชียงใหม่ เส้นทางกาญจนบุรี-กรุงเทพฯ-อรัญประเทศ-แหลมฉบัง และ เส้นทางแม่สอด-มุกดาหาร 
โดยภายหลังจากที่มีการลงนาม จะมีการตั้งคณะกรรมการร่วมกันระหว่าง 2 ประเทศ ซึ่งจะมีระดับรัฐมนตรีเป็นประธาน เพื่อดำเนินการประชุมหาความชัดเจนในรูปแบบความร่วมมือและกรอบระยะเวลาในการดำเนินโครงการ รวมถึงแผนงาน คาดว่าวันที่ 27 มิ.ย. 58 จะมีความชัดเจนในทุกประเด็น



นอกจากนี้จะมีการเจรจาเรื่องรถไฟฟ้าชานเมืองสายสีแดง ช่วงสัญญาที่ 3 งานระบบไฟฟ้า เครื่องกล และตู้รถไฟฟ้าบางซื่อ-รังสิต บางซื่อ-ตลิ่งชัน 
เบื้องต้นไทยต้องให้ญี่ปุ่นช่วยดูแลเรื่องงบประมาณของสัญญาที่ 3 อยู่ในกรอบวงเงินราคากลางไม่เกิน 30,500 ล้านบาท ตามมติ ครม. แต่ทางบริษัทผู้ดำเนินโครงการได้กำหนดกรอบราคากลางไว้ถึง 32,000 ล้านบาท ซึ่งจะต้องพิจารณาร่วมกันอีกครั้ง เพื่อให้ราคาเหมาะสมมากที่สุดโดยดูจากแผนงานทั้งหมด

