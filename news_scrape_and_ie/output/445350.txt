เลขาธิการ กสทช. ย้ำบริษัท ไทยทีวี ต้องจ่ายเงินค่าประมูลทีวีดิจิตอลจำนวน 1,634 ล้านบาท ขู่ฟ้องร้องหากปล่อย “ไทยทีวี-โลก้า” จอดำ
ความคืบหน้าภายหลังจากที่  บริษัท ไทยทีวี จำกัด  ของนางพันธุ์ทิพา ศกุณต์ไชย หรือ ติ๋ม ทีวีพูล ซึ่งเป็นผู้ถือครองใบอนุญาตประกอบกิจการทีวีดิจิตอลของ  ช่องไทยทีวี และช่องโลก้า  ได้ยื่นหนังสือต่อสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  เพื่อขอยกเลิกใบอนุญาตและการประกอบกิจการทีวีดิจิตอล ซึ่งประมูลไปได้ก่อนหน้านี้ จำนวน 2 ช่อง


ล่าสุดวันนี้(27 พ.ค.)  นายฐากร ตัณฑสิทธิ์  เลขาธิการสำนักงานคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ (กสทช.) เปิดเผยภายหลังการประชุมพิจารณาข้อกฎหมายของกสทช. เพื่อพิจารณาขอยกเลิกใบอนุญาตและการประกอบกิจการของบริษัท ไทยทีวีว่า ได้รับสำเนาขอยกเลิกใบอนุญาตทั้ง 2 ช่องแล้ว แต่จะยกเลิกได้เมื่อใดนั้น ต้องดูประกาศกสทช. เรื่องหลักเกณฑ์และวิธีการอนุญาตให้ใช้คลื่นความถี่สำหรับการให้บริการโทรทัศน์ในระบบดิจิตอล
นอกจากนี้ จะต้องมีมาตรการเยียวยาผลกระทบที่เกิดต่อผู้ใช้บริการภายหลังสิ้นสุดการอนุญาต ซึ่งคณะกรรมการกิจการกระจายเสียงและโทรทัศน์ (กสท.) ต้องให้ความเห็นชอบก่อนจะยุติการออกอากาศได้ แต่หากปล่อยให้จอดำ จะมีบทลงโทษ และฟ้องร้องดำเนินคดีทางแพ่งและอาญา พร้อมกับเพิกถอนใบอนุญาต อีกทั้งยังส่งผลต่อคุณสมบัติของผู้ได้รับใบอนุญาตผู้ประกอบการดาวเทียม


นายฐากร กล่าวย้ำว่า บริษัทไทยทีวี ยังต้องชำระค่าประมูลที่ค้างอยู่ 5 งวดที่เหลือ ประกอบด้วย ช่องไทยทีวี 1,107 ล้านบาท และช่องโลก้า 527 ล้านบาท รวมเป็นเงิน 1,634 ล้านบาท นอกจากนี้ ยังมีค่าภาษีมูลค่าเพิ่ม ร้อยละ 7 รวมถึงดอกเบี้ย ร้อยละ 7.5 ต่อปี หรือประมาณ 60,000 บาทต่อวัน
ขณะช่วงบ่ายที่ผ่านมา กสทช. ได้เชิญผู้บริหาร ไทยทีวี เข้าหารือและฟังคำชี้แจงข้อกฎหมาย ซึ่งไทยทีวีได้ส่ง นายสุชาติ ชมกุล ทนายความ บริษัทไทยทีวี มาพบฝ่ายกฎหมาย ของกสทช. โดยนายสุชาติ กล่าวก่อนเข้าหารือว่า เป็นตัวแทนจากบริษัทไทยทีวี มารับฟังข้อกฎหมาย และยินดีรับฟังข้อเสนอในการหาทางออกร่วมกัน ซึ่งอาจจะประกอบธุรกิจทีวีดิจิตอลต่อไปหรือยกเลิกใบอนุญาต ส่วนรายละเอียดต่างๆให้รอฟังจากผู้บริหารที่จะแถลงข่าวในช่วงเย็นวันนี้


MThai News
