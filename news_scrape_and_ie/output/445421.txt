“กลาโหม”  ไฟเขียว  “ปรับเพดาน-ขยายขั้น” เงินเดือนทหาร  พร้อมปรับ ค่าตอบแทนเวรรักษาการณ์  ลดความเหลื่อมล้ำกับพลเรือน
วันที่ 27 พ.ค.58 พล.ต.คงชีพ ตันตระวาณิชย์ โฆษกกระทรวงกลาโหม เผยว่า ที่ประชุมสภากลาโหมเห็นชอบตามข้อเสนอคณะกรรมการปรับปรุงโครงสร้างเงินเดือนและค่าตอบแทนของข้าราชการทหาร ตามร่างพ.ร.บ.ระเบียบข้าราชการทหาร (ฉบับที่.. ) พ.ศ. … ในการปรับปรุงบัญชีอัตราเงินเดือนข้าราชการทหารฯ เพื่อแก้ปัญหาความเหลื่อมล้ำ

คือ  ปรับเพดานอัตราเงินเดือนระดับ พ.อ. ขึ้นไป ให้เทียบเท่ากับ ข้าราชการพลเรือน ระดับตำแหน่งนายอำเภอขึ้นไป เพื่อให้เทียบกับข้าราชการพลเรือน ที่ได้มีการปรับปรุงระบบจำแนกตำแหน่งใหม่เป็น 4 กลุ่ม  ตามลักษณะงานไปแล้ว เมื่อปี 51 ดังนี้ โดย น.7 ระดับ พล.ท. + 1 ขั้น, น.6 พล.ต. + 2 ขั้น, น.5 พ.อ.(พิเศษ) + 0.5 ขั้น, น.4 พ.อ. + 0.5 ขั้น
นอกจากนั้น ยัง ขยายเพดานเงินเดือนของนายทหารประทวน (ส.) ระดับ ป.1 และป.2 ให้เท่ากับระดับ ป.3 เพื่อให้เงินเดือนสามารถเลื่อนไหลไปได้จนถึงระดับชั้นสูงสุดของ ป.3 ได้ต่อเนื่องโดยไม่ติดขัด  เช่นเดียวกับข้าราชการตำรวจชั้นประทวนที่มีอัตราเงินเดือนชั้นนายดาบรองรับ
นอกจากนี้ ยังเห็นชอบ  แนวทางการค่าตอบแทนให้กับผู้ปฏิบัติหน้าที่เวรรักษาการณ์ คือ กำหนดเงินให้กับผู้ปฏิบัติหน้าที่เวรรักษาการณ์ ในอัตรา นายทหารสัญญาบัตร วันละ 200 บาท นายทหารประทวน วันละ 180 บาท  โดยการเบิกจ่ายให้ถือปฏิบัติตามระเบียบกระทรวงการคลังว่าด้วยการเบิกจ่ายเงินตอบแทนการปฏิบัติงานนอกเวลาราชการ พ.ศ. 2550
ขอบคุณ ข้อมูล  prachachat
MThai News
