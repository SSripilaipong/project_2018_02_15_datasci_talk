ผู้บริหารไทยทีวี แถลงย้ำ ไม่จ่ายค่าสัมปทานทีวีดิจิตอล ปล่อยทีวีดิจิตอลจอดำ กลับไปออกอากาศทางเคเบิล-ดาวเทียมตามเดิม ขณะที่เจ๊ติ๋ม ทีวีพูล ชิงหนีไม่ร่วมวงแถลง
หลังจาก บริษัท ไทยทีวี จำกัด ได้ส่งหมายเชิญสื่อมวลชนร่วมฟังการแถลงข่าว การยกเลิกทำทีวีดิจิตอล สตูดิโอของสถานีโทรทัศน์ เวลา 17.00 น. ของวันนี้ (27 พ.ค.) โดย ติ๋ม ทีวีพูล จะตอบทุกประเด็นคำถามที่สังคมสงสัยเกี่ยวกับการดำเนินกิจการทีวีดิจิตอลที่ถึงขั้นต้องประกาศยกเลิกกิจการ
ปรากฎว่านางพันธุ์ทิพา ศกุณต์ไชย หรือ ติ๋ม ทีวีพูล ไม่ได้มาร่วมแถลงในรายการวันนี้ เนื่องจากติดงานเลี้ยงรุ่น วปอ. หรือ  วิทยาลัยป้องกันราชอาณาจักร มีเพียงทีมทนายของบริษัท ไทยทีวี จำกัด และ นายภิญโญ รู้ธรรม ผู้อำนวยการสถานีไทยทีวี ชี้แจงผ่านรายการ สน.17 โดยยืนยันว่า จะยุติธุรกิจทีวีดิจิตอล และยกเลิกจ่ายค่าโครงข่าย(mux)กับไทยพีบีเอสโดยกลับไปทำทีวีดาวเทียมช่องไทยทีวีและทีวีพูล ที่มีใบอนุญาตอยู่แล้ว ส่วนพนักงานทั้งหมดนั้นยังคงทำงานเหมือนเดินไม่มีการปลดออกแต่อย่างใด
“ไทยทีวียังทำงาน 100% เต็ม ไม่มีการเลย์ออฟพนักงาน แค่ออกจากระบบทีวีดิจิตอล แต่ยังออนแอร์ในระบบดาวเทียมเคเบิลเหมือนเดิม ยืนยันไม่เจ๊งแน่นอน และยังจ่ายเงินค่าผลิตละครให้กับผู้จัดละครตามปกติ”
นายภิญโญ ยังกล่าวว่า ผลประกอบการปี 57ที่ผ่านมา ไทยทีวี ขาดทุน 320 ล้านบาท โดยมั่นใจว่า การยกเลิกออกอากาศทีวีดิจิตอลจะช่วยให้ผลประกอบการดีขึ้น และจะนำบริษัทเข้าตลาดหลักทรัพย์ตามแผนเดิม
ขณะที่นายสุชาติ ชมกุล ทนายความ ระบุว่า เรื่องเงินค่าสัมปทาน 1,750 ล้านบาท ที่แบงก์การันตี ยังไม่มีการหักแต่อย่างใด หาก กสทช.หักเงินต้องมาดูในเรื่องสัญญาและข้อตกลงว่า กสทช. ทำตามเงื่อนไขที่ตกลงกันไว้ก่อนประมูลทีวีดิจิตอลหรือไม่
อย่างไรก็ตาม กสทช. ระบุว่า หาก ไทยทีวี ไม่จ่ายงวดสอง ใน 15 วัน จะถือว่าขาดคุณสมบัติของการเป็นผู้รับใบอนูญาต และอาจมีผลต่อการพิจารณา หรือ ถูกแบล็กลิสต์ การให้ใบอนุญาตประกอบการทีวีดาวทียม หรือ ใบอนุญาตในกิจการกระจายเสียง และกิจการโทรทัศน์อื่นๆ ได้ด้วย


MThai News
