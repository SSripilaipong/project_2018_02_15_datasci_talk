ประธาน ธนาคารกสิกรไทย  รับระมัดระวังการปล่อยสินเชื่อ ทีวีดิจิตอล มากขึ้น หลังผู้ประกอบการคืนใบอนุญาต 2 ช่อง
นายบัณฑูร ล่ำซำ ประธานกรรมการธนาคารกสิกรไทย เผยหลังมีผู้ประกอบการทีวีดิจิตอลคืนใบอนุญาตให้กับ กสทช. ถึง 2 ช่องนั้น ถือเป็นความเสี่ยงของธุรกิจทีวีดิจิทัล ซึ่งเกิดขึ้นครั้งแรกในประเทศไทย โดยธนาคารยอมรับว่าจะต้องมีการพิจารณาถึงความเสี่ยงในกรณีดังกล่าวมากขึ้น


ทั้งนี้ต้องพิจารณาผู้ประกอบการเป็นราย ๆ ว่า มีความแข็งแกร่งเพียงพอและมีรายการโทรทัศน์ที่เป็นที่นิยมของประชาชนหรือไม่ เนื่องจากความนิยมของประชาชนเป็นจุดสร้างรายได้จากโฆษณา เพราะขณะนี้สภาพเศรษฐกิจที่ยังไม่ฟื้นตัว ทำให้งบโฆษณามีน้อยลง
นอกจากนี้ ผู้ประกอบการมีจำนวนมาก จึงเกิดการแย่งชิงงบโฆษณา และหลักเกณฑ์ของ กสทช. ยังไม่ชัดเจนเพียงพอ เนื่องจาก กสทช. เชื่อว่าให้ใบอนุญาตไปแล้วผู้ประกอบการก็จะสามารถประกอบกิจการอยู่รอดได้ ไม่ได้เตรียมรองรับการคืนใบอนุญาต



อย่างไรก็ตาม ธนาคารแต่ละแห่งก็คงจะมีการประเมินถึงสถานการณ์ของทีวีดิจิทัลและการปล่อยสินเชื่อในอุตสาหกรรมนี้ต่อไป เพราะต้องเพิ่มความระมัดระวังในการปล่อยสินเชื่อมากขึ้น แต่โดยรวมเชื่อว่าอุตสาหกรรมทีวีดิจิทัลยังพอไปได้ เนื่องจากเศรษฐกิจยังมีแนวโน้มฟื้นตัว ซึ่งจะทำให้งบโฆษณาเพิ่มมากขึ้น

