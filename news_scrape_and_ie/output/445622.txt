‘หม่อมอุ๋ย’  ชี้เงินบาทอ่อนส่งผลดีต่อ ส่งออก ไตรมาส 3 เป็นต้นไป ปรับฟื้นตัวดีขึ้นอย่างชัดเจน ยันไม่อ่อนค่าเร็วเกินไป
วันนี้ (28 พ.ค. 58) ม.ร.ว. ปรีดิยาธร เทวกุล รองนายกรัฐมนตรีด้านเศรษฐกิจ เผยการปรับลดอัตราดอกเบี้ยนโยบายลงมาอยู่ที่ร้อยละ 1.5 ส่งผลดีต่อเงินบาทที่อ่อนค่าลง ทำให้ผู้ส่งออกมีกำลังใจขึ้น ประกอบกับสัญญาณการส่งออกในเดือน เม.ย. ที่ฟื้นตัว มีการติดลบน้อยลงมาอยู่ที่ร้อยละ 1.7 จากเดือน มี.ค. ที่ติดลบร้อยละ 4



โดยค่าเงินบาทที่อ่อนค่าลงนั้น จะส่งผลดีต่อการส่งออกในอีก 3-4 เดือนข้างหน้า เนื่องจากจะมีระยะเวลากำหนดการซื้อขายล่วงหน้าราคาสินค้าใหม่ ซึ่งทำให้เชื่อว่า การส่งออกตั้งแต่ไตรมาสที่ 3 เป็นต้นไป จะปรับฟื้นตัวดีขึ้นอย่างชัดเจน
อย่างไรก็ตาม การปรับเปลี่ยนของค่าเงินบาทใน 3 อาทิตย์ที่อ่อนลง 1 บาท ถือว่าไม่อ่อนค่าเร็วเกินไป หากเทียบกับเมื่อ 3 ปีที่ผ่านมา ที่อ่อนค่าลง 1 บาทภายใน 1 วัน โดยแนวโน้มของค่าเงินบาทยังสามารถอ่อนค่าลงได้อีก เมื่อเทียบกับประเทศคู่ค้าคู่แข่ง

