กสทช.  ร่วมกับ  กรมการปกครอง  เพิ่มจุดรับ ลงทะเบียนซิมการ์ด ทั่วประเทศ ตั้งแต่วันที่ 2 มิ.ย. 58 – 31 ก.ค. 58
นายฐากร ตัณฑสิทธิ์ เลขาธิการ กสทช. เผยยอดผู้ลงทะเบียนซิมการ์ด เพื่อยืนยันตัวบุคคลผู้ใช้งานเลขหมายโทรศัพท์เคลื่อนที่แล้วราว 40 ล้านเลขหมาย ซึ่งผลจากความร่วมมือกันระหว่าง กสทช. และ กรมการปกครอง กระทรวงมหาดไทย ทำให้มีจุดรับลงทะเบียนซิมเติมเงินเพิ่มมากขึ้นและกระจายลงในพื้นที่ทั่วประเทศ



โดยต่อไปหน่วยงานภายใต้กรมการปกครองที่อยู่ในพื้นที่ใกล้กับบ้านพักอาศัยของประชาชน อาทิ ที่ว่าการอำเภอ องค์กรปกครองส่วนท้องถิ่นที่มีการให้บริการงานทะเบียน ซึ่งกระจายอยู่ทั่วประเทศ ครอบคลุมพื้นที่ห่างไกลกว่า 2,400 จุดทั่วประเทศ จะรับเป็นจุดให้บริการลงทะเบียนซิมเติมเงินเก่าที่มีการใช้งานแล้ว แต่ยังไม่เคยลงทะเบียนมาก่อน
ทั้งนี้จะรับลงทะเบียนสำหรับประชาชนที่มีสัญชาติไทย โดยต้องนำบัตรประชาชนและโทรศัพท์มือถือที่มีซิมที่ใช้งานอยู่ไปลงทะเบียนได้ฟรี ตั้งแต่วันที่ 2 มิ.ย. 58 – 31 ก.ค. 58
อย่างไรก็ตาม ประชาชนควรรีบไปลงทะเบียน อย่ารอให้ถึงวันสุดท้าย ไม่เช่นนั้นโทรศัพท์ของท่านจะไม่สามารถใช้งานได้ ทำได้แค่เพียงรับสายเท่านั้น

