ผู้สื่อข่าวรายงานว่า  สังคมออนไลน์ได้มีการแชร์ หนังสือที่อ้างว่าเป็นประกาศของ นายสุธรรม โตทับเที่ยง พี่ชาย นายสุรินทร์ โตทับเที่ยง กรรมการบริหาร บริษัท ตรังผลิตภัณฑ์อาหารกว้างไพศาล จำกัด (มหาชน) หรือเสี่ยปุ้มปุ้ย และเจ้าของโรงแรมธรรมรินทร์ธนา จ.ตรัง ไม่ให้ นายสุรินทร์ และครอบครัวสายตรงนายสุรินทร์ ใช้นามสกุล โตทับเที่ยง  โดยมีข้อความดังนี้

ด้วยข้าพเจ้า นายสุธรรม โตทับเที่ยง  เจ้าของนามสกุลโตทับเที่ยงและพี่น้องลูกหลานที่ได้รับอนุญาตให้ใช้นามสกุล โตทับเที่ยงมาตั้งแต่ พ.ศ. 2514  ที่ผ่านมาพี่น้องผู้ร่วมใช้นามสกุล มีความสุขความเจริญมาจนมีลูกหลาน 3 ช่วงอายุคนมาแล้ว
จวบจนประมาณปี  2556  นายสุรินทร์ กับพวกได้กระทำการอันเป็นปรปักษ์กับการที่พี่น้องผู้เกิดร่วมท้องร่วมใช้นามสกุล โตทับเที่ยง  ทำให้พี่น้องเดือดร้อน ถูกดูถูกเกลียดชังจากผู้ที่ได้รู้เห็นปัญหาที่ นายสุรินทร์ กับพวกได้ก่อให้เกิดขึ้น ความรักและความปรองดองในหมู่พี่น้องต้องถูกทำลายมากมาย
ด้วยเหตุและผลดังได้แถลงมาแล้ว  ข้าพเจ้าและเครือญาติทุกคน จึงมีมติ ห้ามมิให้  “นายสุรินทร์” และครอบครัวสายตรงของนายสุรินทร์ ใช้ นามสกุล โตทับเที่ยง นับแต่วันประกาศนี้เป็นต้นไป และข้าพเจ้าจะได้ดำเนินการตามสิทธิเพื่อเพิกถอนการใช้นามสกุล โตทับเที่ยง  ของนายสุรินทร์และครอบครัวสายตรงของนายสุรินทร์ ต่อไป
ลงชื่อ นายสุธรรม โตทับเที่ยง ประกาศเมื่อวันที่ 28 พฤษภาคม 2558

ด้านนายสลิล โตทับเที่ยง น้องชายนายสุรินทร์ โตทับเที่ยง อดีตประธานหอการค้าจังหวัดตรัง กล่าวว่า ทุกอย่างเป็นไปตามหนังสือประกาศ แต่ขอรอให้นายสุธรรม โตทับเที่ยง ที่ติดธุระที่ต่างประเทศ กลับมาแถลง
อย่างไรก็ตามวานนี้ (28 พค.) นายสุรินทร์ โตทับเที่ยง ได้มอบหมายให้ทนายความทำหนังสือไปถึงนายสุธรรม โตทับเที่ยง เพื่อขอให้ยุติการกระดำดังกล่าว บอกว่าเป็นการใช้สิทธิไม่สุจริต กรณีขอให้เปลี่ยนนามสกุล โดยรายละเอียดของหนังสือดังกล่าว ระบุว่า
ตามที่นายสุธรรมและพี่น้องร่วมสายโลหิต มีมติร่วมกัน ไม่ประสงค์ให้คุณสุรินทร์และครอบครัวสายตรงใช้นามสกุลโตทับเที่ยงต่อไป โดยขอให้เปลี่ยนการใช้นามสกุลโตทับเที่ยง ภายใน 7 วัน นับแต่วันที่ได้รับหนังสือ โดยกล่าวหาว่า นายสุรินทร์กระทำการเป็นปรปักษ์กับพี่น้องร่วมใช้นามสกุล
ขอยืนยันไปถึงนายสุธรรมและพี่น้องร่วมใช้นามสกุลทุกคนว่า ตลอดระยะเวลาที่ผ่านมา คุณสุรินทร์ ได้กระทำในสิ่งที่ถูกต้องตามกฎหมาย เพื่อปกป้องธุรกิจที่ครอบครัวโตทับเที่ยงมีส่วนเกี่ยวข้อง กับทั้งให้เกียรติและเคารพรักพี่น้องร่วมสายโลหิตทุกคนมาโดยตลอด ดังนั้น คุณสุรินทร์ จึงไม่อาจยอมรับในข้อเรียกร้องดังกล่าวที่ให้เปลี่ยนนามสกุลได้
อนึ่ง คุณสุรินทร์ ทราบมาว่า ได้มีการนำจดหมายฉบับที่อ้างถึงเผยแพร่ต่อพนักงานของ บริษัท ผลิตภัณฑ์อาหารกว้างไพศาล จำกัด (มหาชน) และบุคคลทั่วไปอย่างกว้างขวาง ทั้งเป็นการเผยแพร่โดยใช้เอกสารและเป็นการนำข้อความเข้าสู่ระบบคอมพิวเตอร์ในประกาศที่ทำให้คุณสุรินทร์ฯและครอบครัวเสียหาย เสียชื่อเสียง ถูกดูหมิ่น ถูกเกลียดชัง คุณสุรืนทร์ฯจึงขอให้นายสุธรรมและผู้เกี่ยวข้องยุติการดำเนินการในทันที มิฉะนั้นจะมีการดำเนินคดีตามกฎหมายทั้งทางแพ่งและทางอาญากับนายสุธรรมและผู้เกี่ยวข้องต่อไป
MThai News
