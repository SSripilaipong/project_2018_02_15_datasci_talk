ขสมก.ร่วมกับล็อกซเล่ย์ ส่งรถโดยสารไฟฟ้าทดลองวิ่ง 3 เส้นทาง 2 มิ.ย.นี้ ฟรีค่าโดยสาร เพื่อทดสอบประสิทธิภาพ เตรียมความพร้อมให้บริการประชาชน
วันที่ 31 พ.ค. กลุ่มงานประชาสัมพันธ์ องค์การขนส่งมวลชนกรุงเทพ (ขสมก.) แจ้งว่า ขสมก.ร่วมกับบริษัท ล็อกซเล่ย์ จำกัด (มหาชน) จะเปิดโครงการทดลองวิ่งรถโดยสารไฟฟ้า 2 มิถุนายนนี้ ในเวลา 08.00 น. บริเวณป้ายรถโดยสาร ศูนย์การค้าเซ็นทรัลเวิลด์ เพื่อทดสอบประสิทธิภาพการทำงานและสมรรถภาพของรถในการวิ่งรับบริการประชาชน


โดยไม่เก็บค่าโดยสาร ตั้งแต่เวลา 09.00-15.00 น. เส้นทางที่ 1 สาย 511 จุดเริ่มต้นที่วัดธาตุทอง สุดเส้นทางที่ประตูน้ำ ตั้งแต่วันที่ 2,3,4,5,8 และ 9 มิถุนายน 2558 เส้นทางที่ 2 สาย 141 จุดเริ่มต้นที่จุฬาลงกรณ์มหาวิทยาลัย สุดเส้นทางที่ตลาดโพธิ์ทอง ตั้งแต่วันที่ 10-11, 15-18 มิถุนายน และเส้นทางที่ 3 สาย 63 จุดเริ่มต้นที่แคราย สุดเส้นทางที่อนุสาวรีย์ชัยสมรภูมิ ตั้งแต่วันที่ 19,22-23,26,29 และวันที่ 30 มิถุนายน
ซึ่งหลังจากการทดสอบจะรวบรวมข้อมูล เพื่อนำไปวิเคราะห์ผลดี รวมถึงข้อจำกัดต่าง ๆ หากมีการนำรถโดยสารไฟฟ้าเข้ามาใช้ในประเทศไทยในอนาคตความร่วมมือของทั้ง 2 องค์กรจะนำไปสู่การพัฒนาระบบขนส่งสาธารณะ เพื่อเป็นอีกทางเลือกของการสัญจรที่ประหยัดพลังงานและเป็นมิตรต่อสิ่งแวดล้อม
สำหรับรถโดยสารใช้พลังงานไฟฟ้าขนาด 12 เมตร 29 ที่นั่ง จำนวน 1 คัน ภายในตัวรถมีการออกแบบให้ทันสมัย มีระบบสตาร์ทรถแบบไร้กุญแจ มีทางขึ้น-ลงให้กับรถผู้พิการ มีความปลอดภัยของระบบไฟฟ้าในการป้องกัน ความร้อน และการลัดวงจร โดยมีความจุแบตเตอรี่ 324 กิโลวัตต์-ชั่วโมง ใช้เวลาการชาร์จไฟฟ้าสูงสุดไม่เกิน 5 ชั่วโมง และวิ่งได้ระยะทาง 250 กิโลเมตร ด้วยความเร็วสูงสุด 70 กิโลเมตรต่อชั่วโมง

MThai News
