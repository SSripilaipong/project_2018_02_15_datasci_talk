พาณิชย์ เผย ราคาสินค้าประเภทผักและเนื้อสัตว์บางชนิด ปรับราคาสูงขึ้นเล็กน้อย เหตุเพราะอากาศร้อน มีปริมาณผลผลิตเข้าสู่ตลาดน้อย
นายสมชาติ สร้อยทอง หัวหน้าผู้ตรวจราชการกระทรวงพาณิชย์ เปิดเผยภายหลังลงพื้นที่ตรวจสอบภาวะราคาสินค้าอุปโภคบริโภค ตลาดบางขุนศรี เขตบางกอกน้อย ว่า ราคาสินค้าส่วนใหญ่ยังคงทรงตัวจากสัปดาห์ที่ผ่านมา มีเพียงผักและเนื้อสัตว์บางชนิดปรับตัวเพิ่มขึ้น อาทิ แตงกวา หัวไชเท้า ผักกาดขาว ต้นหอม ปรับขึ้นประมาณ 5-10 บาทต่อกิโลกรัม ขณะที่มะนาวปรับตัวลดลงประมาณ 2 บาท เนื่องจากเริ่มเข้าสู่หน้าฝน

โดยราคาผักและสินค้าหลายรายการในช่วงนี้ยังมีราคาสูง เนื่องจากยังไม่หมดฤดูแล้ง และมีผลผลิตในปริมาณน้อยกว่าปกติ อีกทั้งประชาชนจับจ่ายน้อย ทำให้พ่อค้าแม่ค้ายังคงตรึงราคาสินค้าเอาไว้ คาดว่าสถานการณ์ราคาสินค้าเกษตรและเนื้อสัตว์จะเข้าสู่ภาวะปกติในช่วงหน้าฝน
สำหรับราคาเนื้อหมู ปรับเพิ่มขึ้นเฉลี่ยประมาณ 12 บาท ตั้งแต่เดือนเมษายนส่งผลให้ราคาอยู่ที่กิโลกรัมละ 150 บาท ขณะเดียวกันไก่สดทั้งตัวกิโลกรัมละ 70 บาท ส่วนเนื้อไก่ที่มีการชำแหละกิโลกรัมละ 75 บาท


MThai News
