กระทรวงการคลัง  เตรียมเสนอ นายกฯ จัดงาน  ‘เอสเอฟไอ คืนความสุขให้คนไทย’  กระตุ้น เศรษฐกิจ รอบใหม่
วันนี้ (2 มิ.ย. 58) มีรายงานว่า กระทรวงการคลัง เตรียมเสนอแพ็คเกจมาตรการกระตุ้นเศรษฐกิจรอบใหม่ แก่ พล.อ. ประยุทธ์ จันทร์โอชา นายกรัฐมนตรีและหัวหน้าคสช. ในวันพรุ่งนี้ โดยใช้กลไกธนาคารเฉพาะกิจของรัฐทั้ง 8 แห่ง เป็นเครื่องมือกระตุ้นผ่านการให้สินเชื่อที่มีอัตราดอกเบี้ยต่ำ ด้วยการจัดงาน “เอสเอฟไอ คืนความสุขให้คนไทย” ระหว่างวันที่ 27-29 มิ.ย. นี้ ใน 5 จังหวัด 5 ภาค ทั่วประเทศ



ทั้งนี้การใช้เอสเอฟไอเข้ามาเป็นเครื่องมือในการปล่อยสินเชื่อในครั้งนี้ จะสามารถตอบโจทย์และความต้องการของผู้มีรายได้น้อยและเอสเอ็มอีได้ตรงจุด จนทำให้มีเงินทุนหมุนเวียนและมีสภาพคล่องมากขึ้น เพื่อนำไปประกอบอาชีพ หรือทำธุรกิจ จนทำให้เกิดเงินหมุนเวียนและช่วยกระตุ้นเศรษฐกิจได้เป็นอย่างดี
สำหรับรูปแบบการจัดงานนั้น ธนาคารเฉพาะกิจแต่ละแห่งจะจับคู่กันเป็นแม่งาน เพื่อจัดงานในจังหวัดหัวเมืองใหญ่ในแต่ละภาค โดยธนาคารออมสิน จะเป็นเจ้าภาพจัดงานที่สำนักงานใหญ่ กรุงเทพฯ
ขอบคุณข้อมูล  กรุงเทพธุรกิจ
MThai News
