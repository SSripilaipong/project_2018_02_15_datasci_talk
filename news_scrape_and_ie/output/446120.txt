อธิบดีกรมสรรพสามิต เผยพ.ร.บ.ประมวลกฎหมายภาษี สรรพสามิต ใหม่ ดีต่อผู้ผลิตในประเทศ คาด สินค้านำเข้า จ่อขึ้น ภาษี
จากกรณีที่ ครม. อนุมัติร่าง พ.ร.บ.ประมวลกฎหมายภาษีสรรพสามิต ซึ่งเป็นการรวมกฎหมายของกรมสรรพสามิตจาก 7 ฉบับ เหลือฉบับเดียวเมื่อวันที่ 19 พ.ค. 58 นั้น
ล่าสุด (2 มิ.ย. 58) นายสมชาย พูลสวัสดิ์ อธิบดีกรมสรรพสามิต เผยสภานิติบัญญัติแห่งชาติ (สนช.) สนับสนุนกฎหมายดังกล่าว เนื่องจากที่ผ่านมาได้มีการหารือกับผู้มีส่วนได้ส่วนเสียทุกกลุ่ม ซึ่งกฎหมายนี้ช่วยสร้างความเป็นธรรมต่อเอกชน มีความโปร่งใสในการจัดเก็บภาษี และเพิ่มความสะดวกสบายให้ผู้เสียภาษีมากขึ้น



ทั้งนี้จะประกาศอัตราภาษี ภายหลังกฎหมายประกาศในราชกิจจานุเษกษา ซึ่งกฎหมายมีผลบังคับใช้ในอีก 180 วัน โดยในระหว่างนั้น กรมจะพิจารณาเพื่อประกาศลดอัตราภาษีของสินค้าในแต่ละตัวลง
นอกจากนี้ ภาษีใหม่จะมีผลต่อสินค้าที่นำเข้าจากต่างประเทศ เช่น รถยนต์ บุหรี่ เหล้า ไวน์ ที่เคยถูกเก็บภาษีจากฐานของราคา ณ ท่าเรือ (ซีไอเอฟ) เนื่องจากราคาที่จะนำมาคำนวณภาษีกระโดดขึ้นอย่างน้อย 20-100% ทำให้ราคาสินค้านำเข้าอาจต้องปรับราคาขึ้นบ้าง เพราะผู้นำเข้าคงไม่แบกรับภาระไว้เอง
อย่างไรก็ตาม กฎหมายนี้จะสร้างความเป็นธรรมต่อผู้ผลิตในประเทศมากขึ้น เพราะที่ผ่านมาพบว่า มีผู้ผลิตรถยนต์ในประเทศบางราย อาศัยช่องทางเขตปลอดอากร (ฟรีโซน) ในการหลบเลี่ยงภาษี ด้วยการนำสินค้าเข้ามาและผลิตในฟรีโซน เพื่อได้รับการยกเว้นภาษีนำเข้าและภาษีสรรพสามิต
ขอบคุณข้อมูล/ภาพ  มติชนออนไลน์
MThai News
