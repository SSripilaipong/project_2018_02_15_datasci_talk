หุ้นไทย เช้านี้มีโอกาสปรับตัวลงได้อีก   ปัจจัยทั้งในและนอกประเทศไม่เอื้อ ชี้สัปดาห์นี้ยังคงต้องจับตาดู วิกฤตหนี้กรีซ
นายชัยพร น้อมพิทักษ์ ผู้ช่วยกรรมการอำนวยการ บล.บัวหลวง เผยตลาดหุ้นไทยเช้านี้มีภาพที่ไม่ค่อยดี เนื่องจากวานนี้ดัชนีฯ ปิดลงมาอยู่ต่ำกว่าแนว 1,480 จุดซึ่งเป็นแนวที่คาดหวังไม่ได้ ดังนั้นดัชนีฯ จึงมีโอกาสที่จะปรับตัวลงได้อีก จากสัญญาณทางเทคนิคที่ชี้ให้เห็นว่าตลาดฯ อยู่ในทิศทางขาลง โดยวันนี้ให้แนวรับ 1,460 จุด ส่วนแนวต้าน 1,485 จุด
สำหรับสัปดาห์นี้เรื่องที่จะต้องติดตามยังคงเป็นเรื่องของกรีซ ส่วนบ้านเราเมื่อตัวเลขเงินเฟ้อของไทยออกมาอยู่ในระดับที่ต่ำ ทำให้การประชุมคณะกรรมการนโยบายการเงิน (กนง.) ในวันที่ 10 มิ.ย. นี้ มีโอกาสที่ กนง.จะปรับลดอัตราดอกเบี้ยได้



ทั้งนี้เมื่อลดดอกเบี้ยแล้ว ก็ไม่ได้ทำให้เกิดการกระตุ้นเศรษฐกิจในทันที แต่คงจะได้เห็นเงินบาทที่น่าจะอ่อนค่าลงต่อเนื่อง โดยกลุ่มส่งออกและกลุ่มท่องเที่ยวน่าจะได้ประโยชน์ ส่วนในประเทศก็คงจะต้องรอการลงทุนของภาครัฐฯ
ด้านตลาดหุ้นอื่นในภูมิภาคเอเชียเช้านี้ ส่วนใหญ่ติดลบ โดยตลาดในทางเอเชียเหนือมีการเทรดที่คึกคัก อย่างตลาดจีน และตลาดฮ่องกงซึ่งเล่นคู่กันมาในขณะนี้
ส่วนตลาดอื่นในเอเชียทรงตัวและติดลบ ซึ่งจะเห็นได้ว่า Flow ไหลเข้าจีนอย่างเดียว คงมาจากความคาดหวังมาตรการกระตุ้นเศรษฐกิจของจีน และกองทุนส่วนใหญ่ไม่ค่อยมีหุ้นของจีน เมื่อจีนมีการเปิดให้ต่างชาติลงทุนได้มากขึ้นก็เลยทำให้มี Flow เข้า จนทำให้เวลานี้ตลาดจีนถือว่ามี value ที่แพงมากแล้ว

MThai News

