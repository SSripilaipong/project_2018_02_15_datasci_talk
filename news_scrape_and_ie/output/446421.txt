ธนาคารโลก  คาด เศรษฐกิจไทย ปีนี้ขยายตัวได้ 3.5% แม้ ส่งออกชะลอตัว  แต่ท่องเที่ยวโต รัฐบาลเบิกจ่ายงบประมาณดี
วันนี้ (3 มิ.ย. 58) นายอูริค ซาเคา ผู้อำนวยการธนาคารโลกประจำเอเชียตะวันออกเฉียงใต้ เผยธนาคารโลกคาดเศรษฐกิจไทยปี 58 มีอัตราการขยายตัวทางเศรษฐกิจร้อยละ 3.5 แม้การส่งออกยังชะลอตัว เนื่องจากราคาน้ำมันลดลง มีรายได้จากการท่องเที่ยวสูงขึ้น รวมถึงภาครัฐใช้จ่ายงบประมาณเพิ่มมากขึ้น ซึ่งอัตราการขยายตัวดังกล่าวเพิ่มจากปี 2557 ร้อยละ 0.9



ทั้งนี้ธนาคารโลก ยังระบุถึงสาเหตุการส่งออกของไทยว่า เริ่มชะลอตัวตั้งแต่ปี 55  หลังจากความสามารถในการแข่งขันลดลง ทำให้การส่งออกที่เคยเติบโตเฉลี่ยร้อยละ 13 เหลือเพียงร้อยละ 1 ซึ่งเป็นการส่งออกสินค้าเกษตรอย่างข้าวและยางพารา ฉะนั้นประเทศไทยจะต้องเร่งพัฒนา เข้าถึงการศึกษาที่มีคุณภาพผลิตสินค้าและเพิ่มความสามารถในการแข่งขันให้ได้
ด้าน นายสมหมาย ภาษี รัฐมนตรีว่าการกระทรวงการคลัง ระบุปัจจัยสำคัญในการพัฒนาประเทศคือ การพัฒนาการศึกษาและการพัฒนาทรัพยากรมนุษย์ ซึ่งช่วยพัฒนาขีดความสามารถในการแข่งขัน
อย่างไรก็ตาม ขณะนี้รัฐบาลได้เร่งเบิกจ่ายงบประมาณเพื่อกระตุ้นเศรษฐกิจ ปฎิรูประบบภาษี และเพิ่มขีดความสามารถในการแข่งขัน เพื่อขับเคลื่อนเศรษฐกิจของประเทศ
ขอบคุณข้อมูล  ThaiPBS
MThai News

