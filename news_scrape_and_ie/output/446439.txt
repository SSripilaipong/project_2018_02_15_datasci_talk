กสท.  มีมติให้  ไทยทีวี  ยกเลิกได้แต่ต้องจ่ายค่าธรรมเนียมรายปีและค่าธรรมเนียมใบอนุญาต พร้อมทำแผนเยียวยา
จากกรณีที่บริษัทไทยทีวีทำหนังสือขอยกเลิกใบอนุญาตทีวีดิจิตอล 2 ช่อง ได้แก่ ช่องไทยทีวี และ LOCA นั้น ล่าสุด (3 มิ.ย. 58) นายสมบัติ ลีลาพตะ รักษาการรองเลขาธิการ คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เผยทางคณะกรรมการกิจการกระจายและกิจการโทรทัศน์ (กสท.) มีมติให้ ไทยทีวี ปฏิบัติตามหลักเกณฑ์ใบอนุญาตคลื่นความถี่



ทั้งนี้ ไทยทีวี ต้องชำระค่าธรรมเนียมรายปีนับจากวันที่ครบกำหนด และต้องชำระค่าธรรมเนียมใบอนุญาตที่ค้างอยู่ทั้งหมด หากไม่ชำระจะถือว่าเป็นผู้ผิดนัด โดยทาง กสทช. จะบังคับเอากับผู้ค้ำประกันเต็มจำนวน พร้อมอัตราดอกเบี้ยร้อยละ 7.5 ตามระยะเวลาการผิดนัด
นอกจากนี้ ไทยทีวี ต้องแจ้งเหตุการขอยกเลิกใบอนุญาต พร้อมมาตรการเยียวยาก่อนเลิกกิจการ โดยมาตรการเยียวยาจะต้องส่งกลับมาภายใน 7 วัน หลังได้รับหนังสือจากกสทช. ซึ่งส่งไปเมื่อวันที่ 29 พ.ค. ที่ผ่านมา
อย่างไรก็ตาม หาก ไทยทีวี ไม่ดำเนินการตามหลักเกณฑ์ของกสทช. ปล่อยให้เกิดจอดำก่อนก็จะถูกพักใบอนุญาต ซึ่งหมายถึงไทยทีวีจะไม่สามารถประกอบกิจการทีวีในประเภทต่าง ๆ ต่อไปได้ รวมถึงช่องที่มีอยู่เดิมก็ต้องยุติ เพราะเข้าข่ายขาดคุณสมบัติของผู้ได้รับใบอนุญาต
ขอบคุณข้อมูล  มติชนออนไลน์
MThai News
