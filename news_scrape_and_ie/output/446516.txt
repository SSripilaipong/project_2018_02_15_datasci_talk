กระทรวงคมนาคม  จับมือ  กองทัพเรือ  พัฒนา อู่ตะเภา  เป็นท่าอากาศยานเชิงพาณิชย์แห่งที่ 3 ลดความแออัดใน สุวรรณภูมิ และ ดอนเมือง
พล.อ.อ. ประจิน จั่นตอง รัฐมนตรีว่าการกระทรวงคมนาคม เผยภายหลังร่วมลงนามข้อตกลงความร่วมมือการพัฒนาท่าอากาศยานอู่ตะเภา ให้เป็นท่าอากาศยานเชิงพาณิชย์ แห่งที่ 3 ร่วมกับกองทัพเรือ ว่า งานนี้กองทัพเรือ เป็นผู้บริหารท่าอากาศยาน และใช้ควบคู่ระหว่างภารกิจด้านความมั่นคงและการให้บริการเชิงพาณิชย์ เพื่อลดความแออัดในสนามบินสุวรรณภูมิ และสนามบินดอนเมือง ที่มีจำนวนผู้โดยสารเพิ่มขึ้นต่อเนื่อง



ทั้งนี้ได้ตั้งเป้าไว้ว่า ภายในปี 2560 จะมีผู้โดยสารมาใช้บริการเพิ่มขึ้นเป็นปีละ 3 ล้านคน จากปัจจุบันที่มีผู้โดยสารเฉลี่ยปีละ 2 แสนคน นอกจากนี้จะกำหนดแนวทางเชื่อมโยงระบบการคมนาคม เพื่อการเชื่อมต่อและอำนวยความสะดวกให้กับประชาชนผู้ใช้บริการ
อย่างไรก็ตาม หลังจากนี้จะตั้งคณะกรรมการขึ้นมา 3 ชุด เพื่อประสานความร่วมมือ ทั้งในด้านดำเนินการโครงสร้างพื้นฐานของสนามบิน ด้านการวางแผนธุรกิจของท่าอากาศยาน และด้านประชาสัมพันธ์ ซึ่งคาดว่าจะแต่งตั้งคณะทำงานได้ภายใน 1 สัปดาห์ และเริ่มทำงานได้ภายในเดือนนี้

MThai News

