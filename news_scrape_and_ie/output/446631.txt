กสท.ปรับเงิน 5หมื่นบาท จาก ‘ไทยทีวี’ หลังพบว่าพิธีกรแต่งกายไม่เหมาะสมระหว่างรายงานพยากรณ์อากาศ
ที่ประชุมคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) มีมติให้ปรับเงินเป็นจำนวน 50,000 บาท จากสถานีโทรทัศน์ไทยทีวี หลังตรวจพบว่าผู้ดำเนินรายการพยากรณ์อากาศของช่องไทยทีวี แต่กายไม่เหมาะสม ด้วยการสวมเสื้อเกาะอกและกางเกงขาสั้นขณะดำเนินรายการ



โดยทางช่องไทยทีวีเป็นช่องดิจิตอลทีวีประเภทข่าวสาร ได้เข้าชี้แจงถึงกรณีดังกล่าว ว่า เป็นการสร้างสีสันในช่วงสงกรานต์ แต่ทางกสท.ถือว่าไม่เหมาะสมขัดกับมาตรา 37 แห่งพระราชบัญญัติ (พ.ร.บ.) การประกอบกิจการกระจายเสียงและกิจการโทรทัศน์ พ.ศ. 2551อีกทั้ง ยังมีมติให้ปรับเงินเป็นจำนวน 50,000 บาท จากบริษัท ยู เบสท์ พ้อยท์ มีเดีย จำกัด เจ้าของสถานีโทรทัศน์ผ่านดาวเทียม เอส.อี.เอ็กซ์.วาย วูแมน ทีวี ชาแนล (S.E.X.Y. WOMEN TV CHANNEL) หลังพบว่า เนื้อหาในรายการ S.E.X.Y. ONLINE และรายการ Fashion Tips มีเนื้อหาก่อให้เกิดความเสื่อมทรามทางจิตใจของประชาชนอย่างร้ายแรง อันจะนำไปสู่การกระทำที่ผิดศิลธรรม ขัดกับมาตรา 37 เช่นกัน
นอกจากนี้ คณะกรรมการ กสท. ยังเตรียมส่งหนังสือตักเตือนสถานีโทรทัศน์ผ่านดาวเทียม 13 สยามไท ของบริษัท เสียงประชาชนไทย จำกัด หลังพบว่า รายการย่ำค่ำยำข่าวและรายการมอร์นิ่งนิวส์ มีการเลือกข่าวที่ใช้ความเห็นส่วนตัว ซึ่งเข้าข่ายขัดมาตรา 37
ทั้งนี้ ทางกสท. มีมติให้ บริษัท ไทยทีวี จำกัด สามารถยกเลิกใบอนุญาตประกอบกิจการทีวีดิจิตอลทั้ง 2 ช่อง คือ ช่องไทยทีวี และ ช่องโลก้า ได้ แต่ต้องปฏิบัติตามเงื่อนไขที่ กสท.กำหนด โดยทีมที่ปรึกษาฝ่ายกฎหมาย บริษัท ไทยทีวี จำกัด เตรียมส่งแผนเยียวยาสำหรับผู้ชมช่องไทยทีวี และช่องโลก้าให้ กสทช. พิจารณาภายในปลายสัปดาห์นี้


MThai News

ขอบคุณข้อมูลจาก… thaitribune
