เริ่มแล้ว ดีเดย์ 3 มิ.ย.58 รัฐบาลสั่งทันที ขาย  หวย 80 บาท  เท่านั้น หาก ขายเกินติดคุกแน่!  ตามนโยบายของ  ‘บิ๊กตู่’  แต่จะห้ามพ่อค้าแม่ค้าหวยรายย่อย ที่ต้องตากแดดตากลมปั่นจักรยานไปตามแหล่งต่างๆในชุมชนได้จริงหรือ?
ในวันเปิดขาย  หวย 80 บาท วันแรก  (3มิ.ย.58) ทั้งยี่ปั๊ว ทั้งรายย่อย ขายดีจนเกลี้ยงแผง จาก เดิมใบละ 110-150 บาท  พอสบโอกาสราคาร่วงดิ่งขนาดนี้ เซียนหวยทั้งหลายก็ไม่พลาดแห่กันไปซื้อทันที โดยเฉพาะที่ศูนญ์การค้าสลากไทย ติดกับกองสลากฯ ถ.สนามบินน้ำ บรรยากาศวุ่นวายสุดๆ มีพ่อค้าแม่ค้าหวยเดินทางจากต่างจังหวัด เพื่อซื้อสลากโดยตรงในราคา 70.40บาท/ฉบับ แต่ก็ต้องแห้วกันไป เพราะโควตาหมด เลยจำใจซื้อจากยี่ปั๊ว ในราคา 72 – 74 บาท กำไรน้อยหน่อย แต่ก็ถือว่าได้สลากมาขายต่อ


ด้วยเหตุนี้  คณะกรรมการสลากกินแบ่งรัฐบาล  หรือที่เรียกสั้นๆกันว่า  บอร์ดสลาก  จึงได้กำหนดแนวทางการดูแลราคาสลากกินแบ่งรัฐบาลให้ขายไม่เกิน 80 บาท โดย แบ่งเป็น 3 ระยะ  เพื่อความสบายใจของเซียนหวย ดังนี้
ระยะแรก  จัดระเบียบและบังคับใช้กฎหมาย  ห้ามขายสลากเกิน 80 บาท  พร้อมปรับโครงสร้างราคาสลากที่ส่งขายให้ผู้ค้ารายย่อย สมาคม มูลนิธิ และองค์กรต่างๆ รวมถึง ยกเลิกรางวัลแจ็กพ็อต  เพื่อมาเพิ่มเงินรางวัลให้กับผู้ที่ถูกรางวัลที่ 1 และรณรงค์ให้ประชาชนรักษาสิทธิ์ของตนเองในการซื้อสลากที่ราคา 80 บาท และจัดชุดเฉพาะกิจลงตรวจสอบข้อมูลในพื้นที่ต่างๆเป็นต้น
ส่วน ระยะที่2  บอร์ดสลากอาจจะจัดสรรโควตาสลากการกุศล 22 ล้านบาท ซึ่งสัญญาตัวแทนจำหน่ายสลากประเภทนี้ กำลังจะครบกำหนดในเดือนกรกฎาคม 2558 ขณะนี้ยังตอบไม่ได้ว่าจะยกเลิกสลากประเภทนี้ หรือจะเดินหน้าต่อสัญญาให้ผู้ค้าสลากรายเดิมหรือไม่
ระยะที่ 3  ทางบอร์ดสลากได้มองไปถึงการแก้ไขปัญหาสลากอย่างยั่งยืน ซึ่งอยู่ระหว่างการศึกษาและรวบรวมข้อมูลปัญหาอุปสรรคต่างๆหลังจากที่ดำเนินการตามแผนระยะที่ 2 และ 3 ไปแล้ว
ถึงอย่างนั้น  เหล่าผู้ค้าสลากรายย่อย ก็บ่นไปยังยี่ปั๊ว ที่มีโควต้ารับสลากมาในราคา 68.80บาท/คู่ แต่มาบวกกำไรจากผู้ค้าสลากรายย่อย โดยขายส่งให้ 75-78 บาท มันก็ไม่ยุติธรรมกับผู้ค้ารายย่อยเท่าไหร่ ทำไมรัฐบาลไม่ไปควบคุมจากจุดนั้นด้วย ไหนจะคนที่มีโควตา นำสลากมาขายต่อยี่ปั๊ว ส่วนคนไม่มีโควตาก็ต้องมาซื้อต่อจากยี่ปั๊ว ซึ่งส่วนใหญ่ที่ไม่มีโควตา คือผู้ค้ารายย่อยที่นำสลากไปขายถึงมือประชาชนนั่นเอง
แต่ในวันแรกที่เปิดให้ขาย หวย 80 บาท ทางกองสลากฯ ได้ส่งทีม ลงพื้นที่สุ่มตรวจสอบผู้ค้าสลากทั้งหลาย แล้วพบว่า มีแม่ค้ารายย่อยหัวใส วาง กล่องทิป  ไว้บนแผงด้วย โดยให้เหตุผลว่า ผู้ซื้ออาจจะมีน้ำใจใส่ทิปให้คนละบาทสองบาทตามแต่ศรัทธา ไม่แน่ว่าอานิสงค์นี้จะส่งผลไปถึงการถูกรางวัลก็เป็นได้ ซึ่ง ทางเจ้าหน้าที่ก็ไม่ได้ห้ามอะไร เพราะถือว่าไม่ผิดเงื่อนไขแต่อย่างใด
เชื่อเถอะ ไม่ว่าราคาหวยจะแพง จะถูก จะให้ทิปหรือไม่ให้ เซียนหวยทั้งหลาย ก็ไม่วายซื้ออยู่ดี เพราะการลงทุนทุกอย่างมีความเสี่ยง ขึ้นอยู่กับว่าคุณจะใช้สิทธิ์นั้นหรือไม่ หวยก็เช่นกัน……


มุมทแยง
MThai News
