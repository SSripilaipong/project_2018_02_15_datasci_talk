เจ้าหน้าที่กองสลากฯ ลงพื้นที่สุ่มตรวจสอบ การจำหน่ายสลากกินแบ่งรัฐบาล 80 บาท วันแรก พบผู้ค้าสลาก วาง ‘กล่องทิป’ ให้ผู้ซื้อหยอด ชี้ไม่ผิดเงื่อนไข
นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล เปิดเผยว่า บอร์ดสลากได้ส่งทีมเจ้าหน้าที่ สุ่มตรวจสอบราคาขายสลากกินแบ่งรัฐบาล หลังมีมติให้ผู้ค้าสลาก ขายสลากในราคา 80 บาท เริ่มขายตั้งแต่เมื่อวันที่ 3 มิ.ย.58 เพื่อออกงวดวันที่ 16 มิ.ย.นี้ โดยสุ่มลงพื้นที่ไปยังสถานีขนส่งหมอชิต และบริเวณอนุสาวรีย์ชัยสมรภูมิ



หลังตรวจสอบ พบว่า ส่วนใหญ่ปฏิบัติตามข้อบังคับในการขายสลากกินแบ่งรัฐบาลในราคา 80 บาท แต่มีพ่อค้าแม่ค้าบางส่วนเกิดไอเดีย ทำการติดตั้งกล่องทิป เพื่อให้ผู้ซื้อที่มาซื้อสลาก สามารถเพิ่มเงินใส่กล่องทิปดังกล่าวตามแต่ศรัทธา
โดยนายธนวรรธ์ กล่าวว่า การวางกล่องทิปนั้นไม่ผิดกติกา ถือเป็นเทคนิคที่ผู้ค้าสามารถทำได้ แต่จะต้องขายไม่เกิน 80 บาท ส่วนที่เป็นทิปจะรับเพิ่มก็ไม่ผิดเงื่อนไข ไม่น่าจะเกี่ยวกับส่วนแบ่งที่ได้รับจากสลากน้อยเกินไป ทำให้มีกำไรจากการขายน้อย เนื่องจากส่วนแบ่งใหม่จัดสรรให้ 9.60 บาท/ใบ ในโควตาจำหน่าย 5 เล่ม แต่มีการตั้งข้อสังเกตขึ้นว่า การตั้งกล่องรับทิปอาจเป็นการเปิดช่องหลีกเลี่ยงกรณีถูกจับขายสลากเกินราคา เช่น ขายในราคา 100 บาท ก็จะดึงเงินใส่กล่องทิป 20 บาท เพราะโทษการขายสลากเกินราคาจะถูกปรับ 1 หมื่นบาท และจำคุก 1 เดือน
อย่างไรก็ตาม บอร์ดสลากจะส่งเจ้าหน้าที่ออกตรวจการจำหน่ายทุกวัน และจะประเมินผลทุกสัปดาห์ เพื่อนำข้อมูลกลับไปประเมินถึงแนวทางแก้ปัญหาอีกครั้ง



MThai News
ขอบคุณภาพจาก…ข่าวสด
