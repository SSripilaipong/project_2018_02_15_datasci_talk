บอร์ด  รฟม.  มีมติเปลี่ยนวิธีประกวดราคา รถไฟฟ้าสายสีชมพู – เหลือง  รวมเป็นสัญญาเดียว พร้อมศึกษาแผนสร้างรถไฟฟ้าใน 5 เมืองใหญ่ทั่วประเทศ
วันนี้ (4 มิ.ย. 58) พล.อ. ยอดยุทธ บุญญาธิการ ประธานคณะกรรมการ รฟม. เผยที่ประชุมบอร์ด รฟม. มีมติให้ปรับแผนการดำเนินงานรถไฟฟ้าสายสีชมพู ช่วงแคราย-มีนบุรี ระยะทาง 34.5 ก.ม. และโครงการรถไฟฟ้าสายสีเหลือง ช่วงลาดพร้าว-สำโรง ระยะทาง 30.4 ก.ม. เปลี่ยนวิธีการประกวดราคารวมเป็นสัญญาเดียวทั้งงานก่อสร้างระบบ




เนื่องจากวิธีนี้ รัฐบาลได้รับภาระความเสี่ยงและการลงทุนน้อย และระยะเวลาในการก่อสร้างก็เร็วขึ้น 6-12 เดือน และเกิดผลดีในการบริหารจัดการในระยะยาว โดยให้สัมปทานเอกชนที่จะเข้ามารับภาระการลงทุน 100% ทั้งการก่อสร้างระบบราง จัดหาขบวนรถไฟฟ้า รวมทั้งบริหารการเดินรถและซ่อมบำรุง ซึ่งกำหนดอายุสัมปทานเบื้องต้นประมาณ 30 ปี
นอกจากนี้ บอร์ด รฟม. ยังเห็นชอบให้ศึกษาแผนก่อสร้างรถไฟฟ้าใน 5 เมืองใหญ่ เพื่อแก้ปัญหาจราจร ได้แก่ เชียงใหม่ นครราชสีมา หาดใหญ่ ภูเก็ต และชลบุรี เพราะเป็นจังหวัดแหล่งท่องเที่ยว อุตสาหกรรม เบื้องต้นคาดว่าจะสร้างเป็นระบบรถไฟฟ้าโมโนเรล (รางเดี่ยว) ซึ่งเหมาะสมกับเมืองที่มีขนาดไม่ใหญ่มากนัก
อย่างไรก็ตาม รูปแบบการลงทุน แนวเส้นทาง และวงเงินงบประมาณในการก่อสร้าง รฟม.จะต้องศึกษารายละเอียดก่อน เพื่อนำไปเทียบเคียงกับผลการศึกษาของสำนักงานนโยบายและแผนการขนส่งและจราจร (สนข.) เพื่อหาข้อสรุปที่เหมาะสม
ขอบคุณข้อมูล  prachachat
MThai News
