กระทรวงพาณิชย์ เร่งแผนการตลาดและประชาสัมพันธ์ ‘เขตพัฒนาเศรษฐกิจพิเศษ’ เพื่อดึงนักลงทุนทั้งในและต่างประเทศร่วมลงทุน
นางอภิรดี ตันตราภรณ์ รัฐมนตรีช่วยว่าการกระทรวงพาณิชย์ เปิดเผยว่า คณะกรรมการนโยบายเขตพัฒนาเศรษฐกิจพิเศษ ได้แต่งตั้งอนุกรรมการด้านการตลาดและประชาสัมพันธ์ เพื่อเชิญชวนนักลงทุนทั้งในประเทศและต่างประเทศเข้ามาลงทุนในเขตเศรษฐกิจพิเศษ


โดยมีแผนการตลาดแบบ Road Show ในต่างประเทศ เชิญชวนนักลงทุน/ผู้สนใจให้เข้ามาลงทุนในเขตพัฒนาเศรษฐกิจพิเศษ ซึ่งจะจัดบูธประชาสัมพันธ์เขตพัฒนาเศรษฐกิจพิเศษในงานแสดงสินค้าไทยในต่างประเทศ ระหว่างการเดินทางไปประชุมผู้นำระดับประเทศในประเทศต่างๆของนายกรัฐมนตรี
สำหรับแผนการตลาดในประเทศจะจัดเสวนาเรื่องการลงทุนในเขตพัฒนาเศรษฐกิจพิเศษให้แก่นักลงทุนชาวไทยและชาวต่างชาติ เอกอัครราชทูตต่างประเทศประจำประเทศไทย ผู้สื่อข่าวทั้งไทยและต่างประเทศ รวมทั้งให้ความรู้ผู้ประกอบการ นักลงทุน และประชาชนในพื้นที่เขตเศรษฐกิจพิเศษระยะที่ 1 รวม ๕ เขต
ในส่วนของแผนการประชาสัมพันธ์ จะดำเนินการโดยใช้สื่อทุกประเภท ผลิตทั้งภาษาไทยและภาษาอังกฤษ พร้อมจัดทำหนังสือคู่มือนักลงทุนในเขตพัฒนาเศรษฐกิจพิเศษ ตลอดจนเปิดศูนย์ One Stop Service: OSS ที่อาคารจามจุรีสแควร์ ในวันที่ ๒๕ มิถุนายน ๒๕๕๘
นางอภิรดี ตันตราภรณ์ กล่าวเพิ่มเติมว่า การดำเนินการด้านการตลาดและประชาสัมพันธ์เขตพัฒนาเศรษฐกิจพิเศษเป็นเรื่องที่ต้องทำอย่างต่อเนื่องและสามารถตอบปัญหาผู้สนใจลงทุนในแต่ละพื้นที่ได้อย่างชัดเจน ทั้งในด้านพื้นที่ การให้บริการ ด้านสาธารณูปโภค สิทธิประโยชน์ ตลอดจนระยะเวลาการอนุมัติ อนุญาตให้ก่อสร้างโรงงาน เพื่อให้ประชานที่อาศัยอยู่ในพื้นที่เขตพัฒนาเศรษฐกิจพิเศษได้รับผลประโยชน์สูงสุด



MThai News
ขอบคุณภาพจาก…thaichamber
