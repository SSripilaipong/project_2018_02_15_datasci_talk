ปธ.บอร์ดกองสลาก เผยรางวัลเลขท้าย3ตัวหน้า ไม่ทันงวดส.ค.นี้ ติดปัญหาพิมพ์สลาก อาจเลื่อนออกไปเป็นก.ย. รอที่ประชุมบอร์ดสรุปอีกครั้ง 15 มิ.ย.นี้
วันที่ 7 มิ.ย. พล.ต.อภิรัชต์ คงสมพงษ์ ประธานคณะกรรมการสลากกินแบ่งรัฐบาล กล่าวถึงกรณีที่จะให้มีรางวัลเลข 3 ตัวหน้าในสลากกินแบ่งรัฐบาลตามแนวคิดของ พล.อ.ประยุทธ์ จันทร์โอชา นายกรัฐมนตรีว่า เท่าที่หารือเบื้องต้นกับ พล.ต.ฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล ในการดำเนินการกำหนดรางวัลเลขท้าย 3 ตัวหน้านั้น ไม่น่าจะทันในการออกสลากกินแบ่งงวดวันที่ 1 ส.ค.นี้


เนื่องจากติดปัญหาการพิมพ์สลาก เพื่อให้สอดคล้องกับรางวัลเลขตัวหน้า 3 ตัว ต้องเปลี่ยนเนื้อหาในส่วนของการแจ้งถึงเงินรางวัลด้านหลังของสลาก เหมือนรางวัลแจ๊กพ็อตที่ยกเลิก ต้องใช้เวลาดำเนินการประมาณกว่า 1 เดือน ซึ่งจะต้องพิมพ์ล่วงหน้าประมาณ 2-3 งวด โดยในงวดวันที่ 1 ส.ค. พิมพ์ล่วงหน้าไปแล้ว นอกจากนี้ ยังต้องปรับระบบไอทีในการจ่ายเงินรางวัล จะมีการจัดซื้อจัดจ้างเพื่อให้บริษัทที่ได้รับสัมปทานเข้ามาแก้ระบบ คาดว่าต้องใช้เวลาระยะหนึ่ง แต่ทั้งนี้จะพยายามทำให้เร็วที่สุด
อย่างไรก็ตาม ถ้าทำได้ทันในเดือนส.ค.จะให้ทำทันที แต่เท่าที่มีการพูดคุยยังไม่น่าจะทำได้ อาจต้องเลื่อนไปในเดือนก.ย.หรือต.ค.นี้ ซึ่งจะมีการสรุปอีกครั้งในการประชุมคณะกรรมการกองสลากในวันที่ 15 มิ.ย.นี้อีกครั้ง

ขอบคุณข้อมูลจาก  มติชน
MThai News

