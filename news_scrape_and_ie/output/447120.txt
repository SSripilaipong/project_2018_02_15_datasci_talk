กมธ. เสนอแผนต่อสนช. เกี่ยวกับแนวทางแก้ พ.ร.บ.ปิโตรเลียม แนะ จัดตั้ง บรรษัทน้ำมันแห่งชาติ เป็นตัวแทนรัฐ ควบคุมปิโตรเลียมแบบเบ็ดเสร็จ
คณะกรรมธิการ (กมธ.) เตรียมเสนอแผนแก้ปัญหาการบังคับใช้ พ.ร.บ.ปิโตรเลียม พ.ศ.2514 และ พ.ร.บ.ภาษีเงินได้ปิโตรเลียม พ.ศ.2514 ต่อที่ประชุมสภานิติบัญญัติแห่งชาติ (สนช.) ในวันที่ 11 มิ.ย.นี้ โดยข้อเสนอหลักของคณะ กมธ.คือ การให้ตั้ง บรรษัทน้ำมันแห่งชาติ (National Oil Company) ให้มีฐานะเป็นตัวแทนของรัฐ เป็นผู้มีสิทธิเพียงรายเดียวในการสำรวจและให้สิทธิเกี่ยวกับปิโตรเลียมในการดำเนินการบริหารจัดการปิโตรเลียม และการบังคับบริษัทน้ำมันเอกชนในฐานะคู่สัญญา

โดยตราเป็นกฎหมายในระดับ พ.ร.บ.ให้บรรษัทน้ำมันแห่งชาติมีสภาพนิติบุคคล และมีฐานะเป็นหน่วยงานของรัฐ แต่ไม่เป็นส่วนราชการตามกฎหมายว่าด้วยระเบียบบริหารราชการแผ่นดิน และไม่เป็นรัฐวิสาหกิจตามกฎหมายว่าด้วยวิธีการงบประมาณ เพื่อให้การบริหารจัดการสัญญาที่เกี่ยวกับปิโตรเลียมไม่อยู่ภายใต้กฎระเบียบข้อบังคับเกี่ยวกับการพัสดุของส่วนราชการ หรือกฎหมายว่าด้วยการให้เอกชนร่วมลงทุนกับรัฐและบรรษัทน้ำมันแห่งชาติ เป็นผู้ถือสิทธิทรัพยากรปิโตรเลียมแทนรัฐในการสำรวจและแสวงหาประโยชน์จากปิโตรเลียม ควบคุมดูแลระบบการสำรวจและแสวงหาประโยชน์ในปิโตรเลียมทั้งหลาย และมีหน้าที่ในการบริหารสัญญาสัมปทาน สัญญาแบ่งปันผลผลิตและสัญญาจ้างผลิต
การปรับปรุงกฎหมายว่าด้วยปิโตรเลียม คณะ กมธ.เห็นสมควรที่จะดำเนินการเป็น 2 ระยะ คือ ระยะยาวและระยะเร่งด่วน โดยในระยะยาว จำเป็นต้องวางระบบให้เป็นที่ยอมรับทุกภาคส่วนและสามารถบรรลุวัตถุประสงค์ประโยชน์สูงสุดของประเทศชาติและประชาชน จึงควรศึกษาเปรียบเทียบกับกฎหมายของประเทศอื่นๆ ที่มีลักษณะของแหล่งปิโตรเลียม สภาพสังคม และสภาพเศรษฐกิจที่คล้ายคลึงกับประเทศไทย ส่วนระยะเร่งด่วน คือการสำรวจปิโตรเลียมควบคู่ไปกับการปรับปรุงกฎหมายทั้งฉบับ
สำหรับปัญหาความไม่ไว้วางใจของประชาชนต่อการบริหารด้านพลังงานนั้น อาจกำหนดให้คณะกรรมการปิโตรเลียมมีสัดส่วนของตัวแทนภาคประชาชนเข้าร่วมในสัดส่วนที่เหมาะสม โดยแก้ไขเพิ่มเติมความในหมวด 2 คณะกรรมการปิโตรเลียม มาตรา 15 ของ พ.ร.บ.ปิโตรเลียม พ.ศ.2514 นอกจากนี้ควรแก้ไขมาตรา 76 ของ พ.ร.บ.ปิโตรเลียม พ.ศ.2514 เรื่องเปิดเผยข้อมูลต่อประชาชน เพื่อให้ประชาชนเข้าถึงได้ง่ายขึ้น เนื่องจากประชาชนต้องการเข้าถึงข้อมูลมากขึ้น รวมถึงรัฐต้องสามารถตอบปัญหาของประชาชนได้ เพื่อให้เกิดความไว้วางใจต่อรัฐบาลในด้านพลังงาน


MThai News

ขอบคุณข้อมุ,จาก… naewna
