บมจ. ทิพยประกันภัย  ชี้กรณีการ รับประกันเงินกู้ครู  เป็นไปตาม ความสมัครใจ และเงื่อนไขการกู้
จากกรณีที่สมาชิกกองทุนฌาปนกิจสงเคราะห์ช่วยเพื่อนสมาชิกครู (ช.พ.ค.) ยื่นหนังสือร้องเรียนต่อพล.อ.ประยุทธ์ จันทร์โอชา นายกรัฐมนตรี และกรมสอบสวนคดีพิเศษ (ดีเอสไอ) ให้ตรวจสอบโครงการปล่อยกู้ของธนาคารออมสิน และบมจ.ทิพยประกันภัย ซึ่งเป็นผู้รับประกันสินเชื่อครูนั้น
ล่าสุด (8 มิ.ย. 58) นายสมพร สืบถวิลกุล กรรมการผู้จัดการใหญ่ บมจ.ทิพยประกันภัย ออกมายืนยันว่า บริษัทได้เข้าไปรับทำประกันกลุ่มครู ตามโครงการเงินกู้ ช.พ.ค. เมื่อ 5 ปีก่อน ภายใต้ชื่อกรมธรรม์ประกันอุบัติเหตุสุขภาพสินเชื่อปลอดภัย โดยสาเหตุที่ผู้กู้เงินต้องมีหลักประกัน เพราะที่ผ่านมาการกู้เงินของธนาคารต้องมีการรวมกลุ่มย่อย เพื่อค้ำประกันซึ่งกันและกัน



ทั้งนี้กรณีที่ ผู้กู้เสียชีวิตและผู้ค้ำประกันไม่ต้องการรับภาระหนี้สินระหว่างกันในกลุ่มย่อย จึงทำให้ต้องมีระบบประกันภัยเข้ามารองรับ เพื่อไม่ให้เป็นภาระของผู้ค้ำประกันและทายาท ดังนั้นการทำประกัน จึงเป็นทางเลือกหนึ่งของผู้กู้ รวมทั้งยังทำให้ได้รับอนุมัติวงเงินกู้ที่สูงขึ้นและง่ายขึ้น
นอกจากนี้ การทำประกันสินเชื่อ ยังเป็นไปตามความสมัครใจของผู้กู้และเป็นไปตามเงื่อนไขการกู้เงิน ที่ระบุไว้ในแบบคำขอกู้จากธนาคาร โดยผู้กู้สามารถเลือกที่จะทำประกันหรือไม่ทำประกันก็ได้ และสามารถยกเลิกกรมธรรม์ได้ แต่ทายาทและผู้ค้ำประกัน อาจต้องเข้ามารับผิดชอบภายหลัง
ขอบคุณข้อมูล  เดลินิวส์
MThai News
