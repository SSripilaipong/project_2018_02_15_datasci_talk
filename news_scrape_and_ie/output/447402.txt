หมอวรงค์ อดีตส.ส.ปชป.โพสต์ข้อความ เตือน ทำข้าวถุงราคาถูก เสี่ยงทุจริต ห่วง รมว.พาณิชย์ ตามไม่ทัน เพราะแค่ราคาใต้โต๊ะต่อถุงก็จับมือใครดมไม่ได้

จากนโยบาย พล.อ.ประยุทธ์ จันทร์โอชา นายกรัฐมนตรี ที่มีแนวคิดให้นำข้าวสต๊อกรัฐบาลมาจัดทำข้าวถุงราคาถูกเพื่อขายให้ประชาชน โดยได้มอบหมายให้ พล.อ.ฉัตรชัย สาริกัลยะ รัฐมนตรีว่าการกระทรวงพาณิชย์ไปดำเนินการนั้น
ล่าสุดวันนี้ (9 มิ.ย.) นายแพทย์วรงค์ เดชกิจวิกรม อดีตส.ส.พิษณุโลก พรรคประชาธิปัตย์โพสต์ผ่านเฟซบุุ๊กส่วนตัว ระบุว่า ทราบข่าวว่ากระทรวงพาณิชย์กำลังจะตั้งคณะทำงาน เพื่อพิจารณานำข้าวสารในคลังรัฐบาลมาพิจารณาปรับปรุงเพื่อทำข้าวถุงขายประชาชนในราคาถูก
สิ่งที่อยากจะบอกท่านรัฐมนตรีว่าการกระทรวงพาณิชย์ว่า ในหลักการของการทำข้าวถุงขายประชาชนราคาถูกนั้นเป็นสิ่งที่ดี แต่ท่านทราบหรือไม่ว่า กระบวนการทุจริตในการจัดทำข้าวถุงของรัฐบาลเป็นวิธีที่แยบยลและง่ายต่อการทุจริตมากที่สุด ในวงการค้าข้าวคุยกันว่า รัฐบาลทำข้าวถุงเมื่อไรได้ตังค์ทันที
เนื่องจากปริมาณข้าวถุงถ้าทำออกมาแล้วจะมีปริมาณมากและยากต่อการตรวจสอบ อาจจะเจอเบิกข้าวคุณภาพดีแต่ตอนปรับปรุงนำข้าวคุณภาพต่ำมาปรับปรุง หรือเบิกไปแล้วทำเอกสารส่งมอบข้าวครบถ้วนแต่ของจริงไม่ปรับปรุงหรือปรับปรุงบางส่วน ที่สำคัญข้าวเมื่อส่งไปถึงร้านค้าไม่ขายตามราคาถูกจริง
จึงขออนุญาตเตือนไปยังท่านรัฐมนตรีกระทรวงพาณิชย์ว่าทางออกเรื่องนำข้าวไปทำข้าวถุง ผมคิดว่าเสี่ยงมาก เพราะทุจริตง่ายมากๆ เกรงท่านจะตามไม่ทัน แค่ตอนประมูลก็คิดราคาใต้โต๊ะต่อถุงแล้วจับมือใครดมไม่ได้ เอาไว้ถ้าจำเป็นจริงๆ เช่นข้าวยากหมากแพง ข้าวขาดแคลนไม่ดีกว่าหรือ
MThai News
