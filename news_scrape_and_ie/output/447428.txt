อดีตส.ส.ประชาธิปัตย์ แถลงโต้ รมว.คมนาคมอ้างสร้างรถไฟฟ้าสายสีส้มเส้นที่ 2 มีค่าใช้จ่ายที่สูงเป็นข้อมูลที่ไม่ถูกต้อง เตือน รฟม.ให้ข้อมูลขัดแย้ง อาจถูกดำเนินคดีฐานทำข้อมูลเท็จ

วันนี้ (9มิ.ย.) นายธนา ชีรวนิช อดีตส.ส.กทม.พรรคประชาธิปัตย์ ออกมาแถลงข่าวตอบโต้กรณีที่ พล.อ.อ.ประจิน จั่นตอง รมว.คมนาคม อ้างว่าถ้าสร้างรถไฟฟ้าสายสีส้มเส้นที่ 2 มาทำจะมีค่าใช้จ่ายที่สูงกว่าและใช้ระยะเวลาก่อสร้างนานกว่า 1 ปี ว่า เป็นข้อมูลที่ไม่ถูกต้องเพราะก่อนหน้านี้ในเดือนกุมภาพันธ์ที่ผ่านมา ข้อมูลของ รฟม.เองยืนยันว่า เส้นทางที่ 2 ค่าใช้จ่ายถูกกว่าเพราะระยะทางสั้นกว่า 1.3 กิโลเมตรและมีสถานีน้อยกว่า
อีกทั้งยังเวนคืนที่ดินน้อยกว่า ไม่สร้างความเดือดร้อนให้กับประชาชนมากเหมือนเส้นทางที่ 1 ผ่าดินแดงถึง 18 ซอย ซึ่งจะทำให้เกิดความเดือดร้อนอย่างมาก เนื่องจากเป็นการสร้างแบบเปิดหน้าดินจะเกิดปัญหาการสัญจรของประชาชนอย่างมาก ต่างจากการทำใต้ดินบริเวณพระรามเก้าที่ไม่ต้องเวนคืนที่ดินและมีประชาชนที่มาใช้บริการมากกว่า
นายธนา เตือนไปยังเจ้าหน้าที่ รฟม.ว่า ระวังจะถูกดำเนินคดีอาญาเพราะให้ข้อมูลขัดแย้งกันจากเดิมเคยระบุว่า เส้นทางที่ 2 ค่าใช้จ่ายน้อยกว่าและมีผลกระทบทั้งด้านสิ่งแวดล้อมและชุมชนน้อยกว่าเส้นทางที่ 1 แต่กลับเปลี่ยนแปลงข้อมูลใหม่ว่าเส้นทางที่ 1 ค่าใช้จ่ายถูกกว่า 4 พันล้านบาท ซึ่งตนเข้าใจว่า รฟม.ถูกกดดันจากผู้บังคับบัญชา แต่เมื่อเป็นเจ้าหน้าที่รัฐก็ต้องรักษาประโยชน์ของชาติ
“ขอให้รฟม.ระมัดระวังในการให้ข้อมูล เชื่อมีแรงกดดันจากผู้บังคับบัญชา และอาจถูกดำเนินคดีอาญาในฐานทำข้อมูลเท็จ เพราะก่อนหน้านี้รฟม.เคยทำเอกสารชัดเจนว่าค่าใช้จ่ายเส้นที่ 1 สูงกว่าเส้นที่ 2 เพราะระยะทางยาวกว่าและสถานีมากกว่า ซึ่งเป็นข้อมูลเดือนกุมภาพันธ์ แต่มาวันนี้ข้อมูลกลับแตกต่างโดยสิ้นเชิง จึงขอเตือนว่าจะมีความผิดทางอาญาตามมา และผมมั่นใจว่าถ้าทำเส้นทางที่สองจะถูกกว่าเส้นทางที่ 1 ประมาณ 4 พันล้าน” นายธนากล่าว
ส่วนกรณีที่ รฟม.อ้างว่าถ้าทำเส้นทางที่สองซึ่งต้องสร้างบริเวณใต้ถนนพระรามเก้านั้น นายธนาถามกลับไปยังรฟม.ว่า การก่อสร้างรถไฟใต้ดินในทุกแห่งก็จะมีปัญหาเรื่องสาธารณูปโภคใต้ดินทั้งสิ้น จึงไม่ควรนำมาเป็นข้ออ้าง และขอให้รมว.คมนาคมทำให้เกิดความชัดเจนว่าจะเอาเส้นทางไหนแน่ เพราะถ้าจะทำเส้นทางที่ 1 ก็บอกเองว่าทำได้เลยเพราะมีการอนุมัติแล้ว แต่ที่มีการเปลี่ยนแปลงเพราะมีการสำรวจเส้นที่ 2 เสนอ คจร.ขออนุมัติเปลี่ยนเส้นทาง เป็นเรื่องที่รมว.คมนาคมต้องรับผิดชอบเอง อย่าอ้าง คจร.เพราะอนุมัติเส้นที่ 1 ไปแล้ว โดยประชาชนจะปกป้องสิทธิของตัวเองว่าการดำเนินการของรัฐมนตรีชอบด้วยกฎหมายหรือไม่ อย่างไร
MThai News
