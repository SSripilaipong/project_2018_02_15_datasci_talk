สหพัฒน์ เผย เศรษฐกิจทรุด ฉุดกำลังซื้อบะหมี่กึ่งสำเร็จรูปในช่วง 4 เดือนแรกโตติดลบ 0.3% ทุ่มงบกว่า 200 ล้านอัดเคมเปญ ดึง อั้ม-พัชราภา นั่งพรีเซนเตอร์กระตุ้นยอดปลายปี

นายเวทิต โชควัฒนา กรรมการรองผู้อำนวยการ บริษัท สหพัฒนพิบูล จำกัด (มหาชน) เปิดเผยว่า ภาพรวมตลาดบะหมี่กึ่งสำเร็จรูปปี 2558 คาดว่าจะโตเพียง 2-3% หรือมีมูลค่า 15,800 ล้านบาท โดยในช่วง 4 เดือนที่ผ่านมามีอัตราการเติบโตติดลบ 0.3% เนื่องจากสภาพเศรษฐกิจที่ชะลอตัว ส่งผลกระทบต่อกำลังซื้อรากหญ้าซึ่งเป็นฐานลูกค้าหลัก
สำหรับตลาดบะหมี่กึ่งสำเร็จรูปปีนี้ถือเป็นปีที่สองที่ตลาดบะหมี่กึ่งสำเร็จรูปมีอัตราการเติบโตน้อยที่สุดในรอบ 42 ปี จากปกติโตปีละ 5-6% จากปีก่อนหน้าโต 8% หลังภาวะน้ำท่วม
ทั้งนี้ ยังพบด้วยว่ายังมีตลาดข้าวถุงอีกกลุ่มหนึ่งที่มีอัตราการเติบโตจาก 8-9% เหลือเพียง 1-2% เช่นเดียวกับบะหมี่กึ่งสำเร็จรูปซึ่งเป็นสินค้าที่มีฐานลูกค้าหลักเป็นกลุ่มรากหญ้าเช่นเดียวกันโดยหันไปซื้อข้าวสารชั่งกิโลกรัมขายแทน
จากสถานการณ์ดังกล่าว สหพัฒน์ จึงได้เพิ่มงบการตลาดขึ้นจากเดิมอีก 40 ล้านบาท ส่งผลให้ปีนี้ใช้งบการตลาดกว่า 200 ล้านบาท เพื่อกระตุ้นตลาดในช่วงครึ่งปี โดยดึง อั้ม-พัชราภา ไชยเชื้อ มาเป็นพรีเซนเตอร์ให้กับมาม่า คาดจะมีอัตราการเติบโตที่ 4% หรือสามารถขยับส่วนแบ่งตลาดเพิ่มขึ้นได้อีก 0.5% จากปัจจุบันมีส่วนแบ่ง 53% รองลงมาคือ ไวไว และ ยำยำ ที่มีส่วนแบ่งใกล้เคียงกันที่ 20%
MThai News
