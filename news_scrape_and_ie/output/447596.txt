เซ็นทรัล  เตรียมขยายธุรกิจซื้อห้างดังเก่าแก่ใน เยอรมัน  หวังก้าวเป็นผู้นำ ห้างสรรพสินค้า ระดับพรีเมียมและลักชัวรีของโลก
วันนี้  MThai News  จะพาไปลวงลึกแผนการดำเนินงานของกลุ่มธุรกิจยักษ์ใหญ่ ผู้นำห้างสรรพสินค้าระดับพรีเมี่ยม อย่าง เซ็นทรัล ที่กำลังเตรียมขยายธุรกิจไปยังต่างประเทศในภาคพื้นยุโรป ซึ่งขณะนี้กลุ่มบริษัทเซ็นทรัลได้ซื้อห้างสรรพสินค้าในประเทศเยอรมันไปแล้ว 3 แห่ง เรียกว่าไม่ธรรมดาจริง ๆ
สำหรับการลงทุนครั้งนี้  นายทศ จิราธิวัฒน์   ประธานกรรมการบริหารกลุ่มบริษัทเซ็นทรัล  ได้ออกมาให้สัภาษณ์ว่า ได้จับมือร่วมทุนกับบริษัทอสังหาริมทรัพย์ยักษ์ใหญ่ของยุโรปอย่าง ซิกน่า (SIGNA) ซึ่งจะเข้าถือครองหุ้นในสัดส่วน 50.1 % ในกลุ่มคาเดเว โดยเป็นเจ้าของห้างสรรพสินค้า ทั้ง 3 แห่ง ส่วนซิกน่าจะถือครองหุ้นในสัดส่วน 49.9 %



โดยห้างสรรพสินค้าทั้ง 3แห่ง  คาเดเว (KaDeWe), โอเบอร์โพลลิงเกอร์ (Oberpollinger) และ อัลสแตร์เฮ้าส์ (Alsterhaus)  ที่เซ็นทรัลจะเข้าร่วมทุนนั้นมีประวัติศาสตร์มายาวนานกว่า 100 ปี มีชื่อเสียงมากที่สุดในประเทศเยอรมัน และตั้งอยู่ในเมืองที่มีความสำคัญทั้งด้านการท่องเที่ยวและเศรษฐกิจ
ทั้งนี้การร่วมลงทุนกับซิกน่า ถือเป็นการเสริมความแกร่งให้กับเซ็นทรัลในภาคพื้นยุโรป ทำให้คนไทยมีโอกาสได้เข้าไปบริหารพัฒนากิจการของห้างสรรพสินค้าที่ดีที่สุดใน 3 เมืองใหญ่ของประเทศเยอรมัน  ซึ่งเป็นประเทศที่มีความแข็งแกร่งทางเศษฐกิจมากที่สุดในโลกประเทศหนึ่ง


ส่วนแผนการดำเนินงานในอนาคตเซ็นทรัล จะเป็นผู้บริหารงานและวางกลยุทธ์หลักในกลุ่มคาเดเว โดยมีความมุ่งมั่นที่จะสืบทอดคุณค่าทางประวัติศาตร์ที่มีมายาวนานของห้างสรรพสินค้าทั้ง 3 แห่ง พร้อมกับใช้ประสบการณ์ด้านค้าปลีกเข้าไปเสริมความแข็งแกร่งให้กับแต่ละห้าง และร่วมมือกันกับพาร์ทเนอร์พัฒนาห้างเซ็นทรัลให้เป็น 1 ในกลุ่มผู้นำห้างสรรพสินค้าระดับพรีเมียมและลักชัวรีของโลก
ซึ่งการร่วมทุนในครั้งนี้ จะทำให้ธุรกิจของกลุ่มบริษัทเซ็นทรัลในยุโรป เติบโตขึ้นอย่างมีนัยสำคัญ โดยจากยอดขายต่อปีรวมของลารินาเชนเตในประเทศอิตาลีและอิลลุมในประเทศเดนมาร์ก ที่ 600 ล้านยูโร ปัจจุบัน เมื่อรวมกับ 3 ห้างดังกล่าวในประเทศเยอรมันแล้ว จะเพิ่มขึ้นกว่า 1,200 ล้านยูโร


กลุ่มบริษัทเซ็นทรัล ได้ขยายธุรกิจไปยังภูมิภาคในทวีปยุโรปตั้งแต่ปี พ.ศ. 2554  โดยการเข้าซื้อกิจการกลุ่มห้างสรรพสินค้าชั้นนำในประเทศอิตาลี ลา รินาเชนเต (La Rinascente) พร้อมวางแผนพัฒนาขยายธุรกิจไปยังกลุ่มห้างสรรพสินค้าสินค้าหรูเก่าแก่ในยุโรป  และมีแผนเปิดสาขาใหม่ใจกลางกรุงโรม ในเดือน ก.พ. 2560
นอกจากนี้ ในปี พ.ศ.2556 กลุ่มบริษัทเซ็นทรัลได้ซื้อ อิลลุม (Illum) ห้างสรรพสินค้าที่เก่าแก่ที่สุดในประเทศเดนมาร์ก ซึ่งขณะนี้อยู่ระหว่างการปรับปรุงเพื่อพลิกโฉมครั้งสำคัญ โดยมีกำหนดแล้วเสร็จในไตรมาสที่ 3 ของ ปีนี้
อย่างไรก็ตาม การขยายธุรกิจในครั้งนี้ ทำให้กลุ่มบริษัทเซ็นทรัลก้าวขึ้นเป็นผู้นำด้านห้างสรรพสินค้าระดับพรีเมี่ยมและลักชัวรี่ในภาคพื้นยุโรปและเอเชีย โดยมีแฟล็กชิพสโตร์ที่หรูหราและมีเอกลักษณ์ทั้งสิ้น 7 แห่ง ได้แก่
ลา รินาเชนเต มิลาน , ลา รินาเชนเตโรม , อิลลุม โคเปนเฮเกน , คาเดเว เบอร์ลิน , โอเบอร์โพลลิงเกอร์ มิวนิค , อัลสแตร์เฮ้าส์ฮัมบูร์ก , เซ็นทรัลชิดลม และ เซ็นทรัลเอ็มบาสซี กรุงเทพ  ซึ่งทุกแห่งล้วนตั้งอยู่ในอาคารที่เป็นแลนด์มาร์กของแต่ละเมืองดังกล่าว

MThai News
