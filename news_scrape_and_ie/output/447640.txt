อธิบดี กรมสรรพากร  เผยเตรียมแคมเปญ ใบกำกับภาษีชิงรางวัล  หลังรายได้พลาดเป้าถึง 1 แสนล้านบาท
วันนี้ (10 มิ.ย. 58) นายประสงค์ พูนธเนศ อธิบดีกรมสรรพากร เผยรายละเอียดการนำใบกำกับภาษีมาชิงรางวัล ว่า หากสรุปแนวทางที่ชัดเจนได้แล้ว ก็จะต้องทำเรื่องขออนุญาตจากกระทรวงมหาดไทย ที่ดูแลเกี่ยวกับการออกรางวัลในส่วนของราชการ และทำเรื่องของบประมาณ ซึ่งคาดน่าจะเริ่มได้ช่วงต้นปีงบประมาณ 2559
ทั้งนี้กรมสรรพากร  ต้องการให้มีผู้ประกอบการเข้าสู่ระบบภาษีมูลค่าเพิ่มอย่างถูกต้องมากขึ้น โดยเฉพาะในธุรกิจที่ขนาดไม่ใหญ่นัก ซึ่งในใบกำกับภาษีที่ส่งมาชิงรางวัลในขณะนั้น ส่วนมากจะเป็นผู้ประกอบการขนาดใหญ่



สำหรับการจัดเก็บรายได้ของกรมฯ รอบ 8 เดือน ของปีงบประมาณ 2558 ตั้งแต่ต.ค. 57- พ.ค. 58 พบว่า ยอดการจัดเก็บต่ำกว่าเป้าประมาณ 1 แสนล้านบาท สาเหตุหลัก เกิดจากการจัดเก็บภาษีมูลค่าเพิ่มนำเข้าน้ำมันและภาษีเงินได้นิติบุคคลที่นำส่งจากผลประกอบการในปี 57 ซึ่งในขณะนั้น ผู้ประกอบการส่วนใหญ่ได้รับผลกระทบจากปัญหาการเมือง
นอกจากนี้ ยังพบการจ่ายภาษีของกลุ่มปิโตรเคมีและนิติบุคคลบางกลุ่มที่ต้องนำส่งในเดือน พ.ค. แต่เนื่องจากตรงกับวันหยุด พอวันจันทร์เป็นเดือน มิ.ย. ภาษีจึงกลายเป็นของเดือนนั้น คิดเป็นมูลค่าประมาณ 7 หมื่นล้านบาท ทำให้ในเดือน พ.ค. จัดเก็บรายได้ต่ำกว่าเป้าหลายหมื่นล้านบาท แต่ในเดือน มิ.ย. จะเกินเป้าหลายหมื่นล้านบาท
อย่างไรก็ตาม ในการจัดเก็บรายได้ของกรมตลอดทั้งปีงบประมาณ 58 คาดว่าจะต่ำกว่าเป้าหมายไม่เกิน 1.6 แสนล้านบาท จากเป้าหมายการจัดเก็บรวมทั้งปีที่ 1.96 ล้านล้านบาท
ขอบคุณข้อมูล  มติชนออนไลน์
MThai News
