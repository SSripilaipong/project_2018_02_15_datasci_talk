ผู้ค้าสลากกินแบ่งรัฐบาลในเมืองเชียงใหม่ จัดโปรโมชั่นพิเศษให้กับลูกค้า ซื้อสลาก 80 บาทแถมไข่ไก่ให้ทันที 1 ฟอง หากไม่ถูกรางวัลรับซื้อคืนอีกใบละ 2 บาท
หลังจากมีคำสั่งจากรัฐบาล บังคับใช้กฎหมาย ให้ผู้จำหน่ายสลากกินแบ่งรัฐบาลจำหน่ายสลากในราคาไม่เกิน 80 บาท โดยเริ่มขายเมื่อวันที่ 3 มิ.ย. เพื่อออกรางวัลในงวด 16 มิ.ย.นี้ ทำให้ผู้ค้าสลากต่างผุดไอเดียเพื่อดึงดูดให้ผู้ซื้อเลือกซื้อแผงของตน ซึ่งในวันแรกได้มีผู้ค้าสลากบางรายนำกล่องทิปมาวางไว้บนแผง ให้ผู้ซื้อสลากหย่อนทิปได้ตามศรัทธา



โดยผู้ค้าสลากในต.หายยา อ.เมือง จ.เชียงใหม่ จึงได้ออกไอเดีย ให้กับลูกค้าที่สนใจซื้อหวยทุกเลขทุกใบในราคา 80 บาท รับไปเลยไข่ไก่ 1 ฟองต่อ สลาก 1 ใบ นอกจากนี้หากสลากที่ซื้อไปไม่ถูกรางวัล สามารถนำมาขายคืนที่ร้านได้ในราคาใบละ 2 บาท เฉพาะสลากที่ลูกค้าซื้อจากทางร้าน อีกทั้งซื้อหวยชุด 5 ใบ 400 บาท แถมบะหมี่กึ่งสำเร็จรูป 1 ห่อ สำหรับสลากเลขไม่สวย ก็จำหน่ายในราคาใบละ 75 บาท โดยเริ่มตั้งแต่งวด 16 มิถุนายนนี้เป็นต้นไป



ทั้งนี้ผู้ค้าสลากในจ.เชียงใหม่ เปิดเผยว่า ตั้งแต่เริ่มขายสลากในราคา 80 บาท ทำให้มีลูกค้าหน้าใหม่เพิ่มขึ้นจากเดิม ถึงแม้ว่ากำไรจากการขายสลากต่อใบจะลดลง แต่ผู้ค้าสลากส่วนใหญ่พออยู่ได้ และอยากให้รัฐบาล ควบคุมการจำหน่ายสลากของยี่ปั๊ว ซึ่งเป็นปัจจัยหลักในการทำให้ผู้ค้าสลากทั่วไปสามารถขายสลากในราคา 80 บาทได้


MThai News
ขอบคุณข้อมูลจาก.. prd
