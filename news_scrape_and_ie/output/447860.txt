คณะกรรมการจัดระบบการจราจร ยืนยัน เส้นทางเดินรถไฟฟ้าสายสีส้ม ใช้เส้นทางเดิม โดยผ่านย่านชุมชนประชาสงเคราะห์ แม้มีมวลชนคัดค้านการก่อสร้าง
ม.ร.ว.ปรีดิยาธร เทวกุล รองนายกรัฐมนตรีด้านเศรษฐกิจ เปิดเผยว่า คณะกรรมการจัดระบบการจราจร (คจร.) มีมติสรุปแนวเส้นทางก่อสร้าง รถไฟฟ้าสายสีส้ม ช่วงตลิ่งชัน-มีนบุรี โดยให้ยึดการก่อสร้างเส้นทางที่ 1 หรือแนวเส้นทางเดิมที่ได้มีการประกาศทำการสำรวจไปตั้งแต่ปี2548 รวมถึงการลงทุนโครงสร้างพื้นฐานระบบต่อเชื่อมที่ศูนย์วัฒนธรรม


โดยแนว รถไฟฟ้าสายสีส้ม(ตะวันตก) หรือเส้นทางที่ 1 ช่วงตลิ่งชัน – ศูนย์วัฒนธรรม จะผ่านชุมชนย่านประชาสงเคราะห์ และดินแดง เป็นแนวเส้นทางที่คาดว่าจะมีผู้โดยสารได้รับผลประโยชน์มาใช้บริการ เพราะผ่านย่านสำคัญอย่าง ถนนพระราม9 และมหาวิทยาลัยหอการค้าไทย แต่เนื่องจากเป็นพื้นที่ชุมชนส่วนใหญ่ทำให้ยังมีมวลชนที่คัดค้านอยู่มาก จึงเป็นหน้าที่ของการรถไฟฟ้าขนส่งมวลชนแห่งประเทศไทย (รฟม.) ที่จะต้องไปทำความเข้าใจกับมวลชนในพื้นที่ดังกล่าว


ทั้งนี้ รฟม.ได้ดำเนินการศึกษารายละเอียด ผลกระทบสิ่งแวดล้อม และสำรวจความเห็นประชาชน พร้อมทั้งหาแนวทางการเยียวยาให้ประชาชนอย่างดีที่สุด ในส่วนของการเจรจาเดินรถสายสีเขียวทั้งเหนือและใต้ ทางคณะกรรมการคจร.ได้มอบหมายให้กระทรวงคมนาคมดำเนินการเจรจากับกรุงเทพมหานคร ภายใน 2 เดือนนี้ ว่าจะดำเนินการอย่างไรเพื่อให้ได้ข้อสรุป

MThai News

ขอบคุณข้อมูลจาก… สำนักข่าวไทย
