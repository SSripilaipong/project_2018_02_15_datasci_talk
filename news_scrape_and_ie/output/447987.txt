รมว.คมนาคม สั่งปรับแผนโครงการพัฒนา ‘ท่าเรือน้ำลึกปากบารา’ มอบกรมเจ้าท่าและสนข. ประเมินผลสิ่งแวดล้อม
พล.อ.อ.ประจิน จั่นตอง รัฐมนตรีว่าการกระทรวงคมนาคม เปิดเผยถึงการติดตามความคืบหน้าโครงการพัฒนา ท่าเรือน้ำลึกปากบารา จ.สตูล ว่า ขณะนี้ได้เร่งผลักดันการดำเนินโครงการให้มีความชัดเจนมากขึ้น ซึ่งได้มอบหมายให้กรมเจ้าท่าและสำนักงานนโยบายและแผนการขนส่งและจราจร (สนข.) ศึกษาทบทวนรายละเอียดและบูรณาการข้อมูลโครงการฯ ปรับเหตุผลความจำเป็นของโครงการฯ ใหม่อีกครั้ง



โดยจะทำการประเมินผลสิ่งแวดล้อมเชิงยุทธศาสตร์ (SEA) ใช้งบประมาณ 50 ล้านบาท พร้อมกันนี้กรมเจ้าท่าได้ขอตั้งงบปี 2559-2560 จำนวน 120 ล้านบาทศึกษาทบทวนด้านสิ่งแวดล้อมและสุขภาพ (EHIA) เริ่มตั้งแต่เดือนมิถุนายน 2558 ไปจนถึง 30 เมษายน 2559
สำหรับโครงการพัฒนา ท่าเรือน้ำลึกปากบารา ตั้งอยู่บริเวณปากแม่น้ำปากบารา อ.ละงู จ.สตูล ในอุทยานแห่งชาติหมู่เกาะเภตรา กินพื้นที่ขนาดราว 4,000 ไร่ โดยแบ่งการก่อสร้างออกเป็น 3 ระยะ ท่าเรือหน้าท่ามีความยาว 750 เมตร สามารถรองรับสินค้าได้ 825,000 ทีอียู


ทั้งนี้ ท่าเรือดังกล่าวมีความสำคัญในการเป็นประตูการค้าฝั่งอันดามัน ศูนย์กลางการขนส่ง-ถ่ายสินค้าทางทะเล เพื่อส่งออกไปยังประเทศในฝั่งเอเชียใต้ ตะวันออกกลาง และยุโรป นอกจากนี้ ยังเป็นจุดที่ย่นระยะเวลาในการขนส่งทางเรือที่มาจากช่องแคบมะละกา เนื่องจากม่าเรือดังกล่าวจะเชื่อมโยงชายฝั่งทะเลอันดามัน อ่าวไทย และชายฝั่งทะเลภาคตะวันออก


MThai News
