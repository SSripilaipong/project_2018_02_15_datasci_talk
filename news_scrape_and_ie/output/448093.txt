โปรเจค  ‘ท่าเรือเฟอร์รี่ พัทยา-ชะอำ-หัวหิน’  แว่วมาว่า เป็นโครงการที่ ล้มๆลุกๆอยู่นาน ล่าสุด  ‘บิ๊กจิน’  พล.อ.อ.ประจิน จั่นตอง รัฐมนตรีว่าการกระทรวงคมนาคม จึงสั่ง  กรมเจ้าท่า  ลุย ศึกษารายละเอียดเกี่ยวกับโครงการที่มีชื่อเรียกอย่างเป็นทางการว่า  โครงการพัฒนาท่าเรือเฟอร์รี่ เชื่อมโยงอ่าวไทยตอนบนฝั่งตะวันออกและฝั่งตะวันตก (East-West Ferry)  ให้แล้วเสร็จภายใน 1ปี
โดยกรมเจ้าท่า น้อมรับคำสั่งจาก รัฐมนตรีว่าการกระทรวงคมนาคม ทันที เนื่องจากในอดีตได้ทำการศึกษาโดยละเอียดไว้แล้ว เมื่อปี 2555 มติที่ประชุม จึงเปลี่ยนกรอบเวลาใหม่ ทำให้ กรมเจ้าท่า ต้องเร่งสรุปภาพรวมของโครงการภายใน 30 วัน ก่อนลงลึกรายละเอียดต่อไป

หากถามว่า  ท่าเรือเฟอร์รี่ ที่พูดถึงอยู่นี้ มีไว้ทำไม? และจะพัฒนาไปเพื่ออะไร?   ‘ บิ๊กจิน’  จึงได้ชี้แจงว่า ท่าเรือเฟอร์รี่ แห่งนี้ จะเป็นท่าเรือที่ให้บริการขนส่งผู้โดยสาร และสินค้าในเส้นทางระหว่าง  พัทยา-ชะอำ-หัวหิน  ซึ่งใช้เวลาเพียง 2-3 ชั่วโมงเท่านั้น ต่างจากการเดินทางด้วยรถยนต์ในเส้นทางดังกล่าวจะต้องวิ่งอ้อมไปจากชลบุรี ผ่านสมุทรปราการ กรุงเทพฯ สมุทรสงคราม สมุทรสาคร เพชรบุรี และประจวบคีรีขันธ์ ระยะทางกว่า 500 กิโลเมตร ใช้เวลา 6-7 ชั่วโมง
หลังจากได้ทบทวนผลการศึกษาก่อนหน้านี้  กรมเจ้าท่า  จึงพบว่า การเชื่อมเส้นทางการคมนาคมเพื่อการท่องเที่ยวและขนส่งสินค้า พัทยา-ชะอำ-หัวหิน มีความเป็นไปได้ และคุ้มค่าต่อการลงทุน และเป็นการเชื่อมต่อจากขนส่งทางบกมาเป็นขนส่งทางน้ำ นอกจากนี้ ยังได้สรุปการสำรวจจุดท่าเรือที่เหมาะสม คือ ท่าเรือแหลมบาลีฮาย หรือท่าเรือโอเชียน มารีน่า ใน จ.ชลบุรี ท่าจอดเรือภัทรมารีน่า ปราณบุรี ใน จ.ประจวบคีรีขันธ์ และหาดปึกเตียน ใน จ.เพชรบุรี


สำหรับรูปแบบในการลงทุน ทางภาครัฐจะพัฒนาท่าเรือเดิมทีมีอยู่หรืออาจจะลงทุนสร้างใหม่ควบคู่ไปด้วย และจะปล่อยให้เอกชนรับสัมปทานเช่าท่าเรือและพัฒนาการเดินเรือเองทั้งหมด ภายในระยะเวลา 10 ปี ซึ่งได้มีภาคเอกชน คือ  บริษัทสยามอีสเทอร์น ลอยิสติคส์ เทอร์มินอล จำกัด  ได้เสนอแผนการลงทุนระยะ 4 ปี 2559-2562 มาให้พิจารณา โดยใช้งบลงทุนกว่า 4,000 ล้านบาท ในการก่อสร้าง การต่อเรือ และเทอร์มินอล
ถ้าไม่มีอะไรผิดพลาด คาดว่าจะเริ่มเปิดให้เดินเรือได้ ตั้งแต่ปี 2560-2562 เป็นต้นไป ระยะแรกมี 3 เส้นทาง ได้แก่ เส้นทางพัทยา-หัวหิน-ปราณบุรี เส้นทางบางปู-หัวหิน-ปราณบุรี และเส้นทางบางปู-พัทยา ซึ่งจะรองรับนักท่องเที่ยว นักเดินทาง นักธุรกิจได้ปีละไม่ต่ำกว่า 3 ล้านคน และรถยนต์ปีละ 220,000 คัน ที่สำคัญยังช่วยกระตุ้นเศรษฐกิจใน 2 พื้นที่รวมแล้วไม่ต่ำกว่า 8,000 ล้านบาทต่อปี


แต่ถ้าหากย้อนไปดู  โครงการท่าเรือเฟอร์รี่ พัทยา-ชะอำ-หัวหิน เดิมเคยเปิดให้บริการมาก่อนหน้านี้หลายปี  แต่ด้วยปัญหาอุปสรรคในหลายๆด้าน ไม่ว่าจะเป็น ผู้โดยสารน้อย ส่วนใหญ่เป็นต่างชาติ ไม่มีเกาะที่น่าสนใจ ไหนจะคลื่นทางฝั่งชะอำและหัวหิน ที่สูงกว่าทางพัทยา ทำให้ต้องยกเลิกโครงการไปตั้งแต่ปี 2554 จนถึงปัจจุบัน
โปรเจคยิ่งใหญ่นี้ หากเป็นจริงแล้ว ทางหน่วยงานที่เกี่ยวข้องทั้งหลาย ก็อย่าละทิ้งให้เป็นเพียงความฝันแล้วหายไป เหมือนดังในอดีตอีกเลย



มุมทแยง
MThai News
