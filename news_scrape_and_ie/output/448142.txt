‘หม่อมอุ๋ย’ เผย เตรียมเริ่มดำเนินโครงการ โครงการโรงผลิตไฟฟ้าจากการแปรรูปขยะมูลฝอย 2 แห่งด้วยงบประมาณ กว่า 6,000 ล้านบาท
วันนี้ (12 มิ.ย.) ม.ร.ว.ปรีดิยาธร เทวกุล รองนายกรัฐมนตรีด้านเศรษฐกิจ เปิดเผยภายหลังเป็นประธานการประชุมคณะกรรมการนโยบายร่วมลงทุนภาครัฐและภาคเอกชน ครั้งที่ 4/2558 ที่ทำเนียบรัฐบาล ว่า ที่ประชุมมีมติให้เริ่มดำเนินโครงการโรงผลิตไฟฟ้าจากการแปรรูปขยะมูลฝอย 2 แห่งด้วยงบประมาณ กว่า 6,000 ล้านบาท ภายในปีนี้

โดยจะเริ่มดำเนินการตั้งโรงผลิตไฟฟ้าจากการแปรรูปขยะมูลฝอย 2 โครงการ คือ ที่องค์กรปกครองส่วนจังหวัด (อบจ.) นนทบุรี มูลค่าโครงการประมาณ 4,400 ล้านบาท และเทศบาลเมืองนครราชสีมา มูลค่าโครงการประมาณ 2,200 ล้านบาท ในส่วนของโครงการที่เกี่ยวข้องกับโครงสร้างพื้นฐานจะเริ่มดำเนินการในปี 2559 โดยดึงเอกชนร่วมลงทุนเป็นระยะเวลา 5 ปี ทั้งหมด 65 โครงการ อีกทั้งได้ศึกษาผลกระทบต่อสิ่งแวดล้อมความเป็นไปได้ของโครงการเรียบร้อยแล้ว ซึ่งเชื่อว่าการดำเนินโครงการต่างๆจะเสร็จตามกำหนด ไม่มีความล่าช้า
MThai News
ขอบคุณข้อมูลจาก… สำนักข่าวไทย
