ธนาคารกรุงไทย ยกเว้นค่าธรรมเนียมทำบัตรเดบิตทุกประเภท ให้กับลูกค้าบัตร ATM ธนาคารกรุงไทย พร้อมแจงข่าวธนาคารเปลี่ยนรหัสบัตร ATM จาก 4 หลักเป็น 6 หลักไม่เป็นความจริง
นายวิโรจน์ ไตรตระกูลสินธุ์ ผู้อำนวยการฝ่ายอาวุโส ฝ่ายสื่อสารองค์กรและภาพลักษณ์ ธนาคารกรุงไทย เปิดเผยว่า ธนาคารกรุงไทยได้มีนโยบายในการเพิ่มความสะดวกสบายและลดการถือเงินสดให้กับลูกค้า จึงได้จัดโปรโมชั่นพิเศษยกเว้นค่าธรรมเนียมทำบัตรเดบิตทุกประเภท สำหรับลูกค้าธนาคารที่ประสงค์จะเปลี่ยนหรืออัพเกรดบัตร ATM เป็นบัตรเดบิต ซึ่งปกติเสียค่าธรรมเนียมบัตรละ 100 บาท สำหรับบัตรคลาสสิก และ 150 บาทสำหรับบัตรทอง


โดยธนาคารกรุงไทยเล็งเห็นว่า ปัจจุบันลูกค้ามีแนวโน้มนิยมใช้บัตรเดบิตมากกว่าบัตร ATM เนื่องจากได้รับสิทธิประโยชน์มากกว่า ซึ่งเห็นได้จากตัวเลขผู้ถือบัตร ATM ของธนาคาร มีจำนวนเกือบ 6 ล้านใบ ขณะที่ผู้ถือบัตรเดบิตมีจำนวนมากกว่า 7 ล้านใบ ทั้งนี้ ลูกค้าสามารถนำบัตรเก่า พร้อมสมุดบัญชี และบัตรประชาชน ติดต่อขอเปลี่ยนบัตรได้ทุกสาขาจนถึงวันที่ 30 มิถุนายนนี้
ส่วนกรณีที่มีการส่ง line เรื่องธนาคารกรุงไทยจะเปลี่ยนรหัสบัตร ATM จาก 4 หลักเป็น 6 หลัก และให้ลูกค้านำหลักฐานมาติดต่อขอเปลี่ยนรหัสบัตรนั้น ไม่เป็นความจริงแต่อย่างใด บัตร ATM และบัตรเดบิตทุกประเภทใช้รหัส 4 หลักในการทำรายการต่างๆ ยกเว้นเพียงบัตร UnionPay บัตรเดียวที่ใช้รหัสบัตร 6 หลัก

MThai News
