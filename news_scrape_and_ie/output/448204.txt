‘แคนนอน’ ดึงกลุ่มผู้ใช้สมาร์ทโฟนหันมาซื้อกล้องคอมแพค กระตุ้นยอดขายตลาดกล้อง ชี้ ประสิทธิภาพในการถ่ายภาพสูงกว่าสมาร์ทโฟน ในราคาย่อมเยา
นายวรินทร์ ตันติพงศ์พานิช ผู้อำนวยการอาวุโส และผู้จัดการทั่วไป บริษัท แคนนอน มาร์เก็ตติ้ง (ไทยแลนด์) จำกัด เปิดเผยว่า ได้มีผลสำรวจเกี่ยวกับพฤติกรรมของผู้บริโภคในปัจจุบันพบว่า ทุกๆ 2 นาที จะมีอัตราคนถ่ายภาพเท่ากับจำนวนการถ่ายภาพ ในปี ค.ศ.1800 โดย 62% ของคนทั่วโลกมีความชื่นชอบและให้ความสำคัญกับการถ่ายภาพ โดยเฉพาะการถ่ายภาพจากมือถือ กลายมาเป็นที่นิยม เนื่องจากสามารถถ่ายและเผยแพร่ลงโซเชียลเน็ตเวิร์คได้ทันที โดยเรียกคนกลุ่มนี้ว่า เอ็นจอย โฟโต้ (Enjoy Photo)




แคนนอน จึงได้วางแผนการตลาดดึงกลุ่มคนดังกล่าวมาเป็นกลุ่มลูกค้าใหม่ โดยจะใช้กล้องดิจิตอลคอมแพคซูเปอร์ซูม กลุ่ม PowerShot SX ราคาตั้งแต่ 7,000-11,500 บาท และIXUSราคา 3,000-6,500 บาท ที่เปิดตัวไปแล้ว 7 รุ่น กระตุ้นให้คนที่ใช้งานสมาร์ทโฟนในการถ่ายภาพหันมาใช้กล้องคอมแพ็คแทน เนื่องจากประสิทธิภาพของการถ่ายภาพมีมากกว่าการถ่ายภาพจากสมาร์ทโฟน และราคาย่อมเยา สามารถซูมได้มากกว่า 18–50 เท่า




โดยนายวรินทร์ กล่าวว่า จากการที่ยกเลิกการผลิตกล้องคอมแพ็คที่ราคาไม่เกิน 2,000 บาท ซึ่งคุณภาพไม่แตกต่างจากสมาร์ทโฟน ทำให้ภาพรวมตลาดกล้องในปีนี้จะลดลง เกือบ 20 % ส่วนยอดขายกล้องโดยรวมของแคนนอนในไทยปี 2557 อยู่ที่ 170,000 ตัว แบ่งเป็นกล้องดีเอสแอลอาร์ 60,000 ตัว สำหรับปีนี้แคนนอนเปิดตัวกล้องแล้ว 14 รุ่น ทั้งกล้องซีนีม่า กล้องแบบดีเอสแอลอาร์ และกล้องดิจิตอลคอมแพ็ค


สำหรับพระเอกของแคนนอนในปีนี้ คือ กล้องดีเอสแอลอาร์ รุ่น EOS 5Ds และรุ่น EOS 5DsR กล้องฟูลเฟรม ความละเอียด 50.6 ล้านพิกเซล ใช้เซ็นเซอร์ CMOS แบบฟูลเฟรม 35 มม. และชิพประมวลผล Dual DIGIC 6 ระดับออโต้โฟกัส 61 จุด พร้อมระบบลดแรงสั่นสะเทือนจากกระจกสะท้อนภาพ โดยจะมีราคาอยู่ที่ 125,000 บาท และ 132,500 บาท


MThai News

ขอบคุณข้อมุลจาก… Dailynews
