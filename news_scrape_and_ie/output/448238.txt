สำนักงานนวัตกรรมแห่งชาติ เปิดตัวโครงการคูปองนวัตกรรม เฟส2 ผลักดัน SMEs ไทยสู่ตลาดอาเซียน
กระทรวงวิทยาศาสตร์และเทคโนโลยี โดยสำนักงานนวัตกรรมแห่งชาติ (องค์การมหาชน) หรือ สนช. ร่วมกับสภาอุตสาหกรรมแห่งประเทศไทย และสภาหอการค้าแห่งประเทศไทย เปิดตัว “โครงการคูปองนวัตกรรมเพื่อยกระดับและพัฒนาขีดความสามารถของ SMEs ไทย ไปสู่ประชาคมเศรษฐกิจอาเซียน ระยะที่ 2” เพื่อยกระดับและพัฒนาขีดความสามารถของเอสเอ็มอีไทยไปสู่ประชาคมเศรษฐกิจอาเซียน



สำหรับการดำเนินโครงการคูปองนวัตกรรมฯ ในระยะแรก เมื่อปี 2553-2555 ที่ผ่านมา ภายใต้งบประมาณ 120 ล้านบาท สามารถส่งเสริมนวัตกรรม ผลักดันผู้ประกอบการ SMEs ให้พัฒนาแนวคิดและต้นแบบ จำนวน 277 โครงการ แบ่งเป็นการศึกษาความเป็นไปได้ของโครงการจำนวน 37 โครงการ และการสร้างต้นแบบจำนวน 240 โครงการ จาก SMEs ที่เข้าร่วม 680 รายทั่วประเทศ มีผู้เชี่ยวชาญสนใจสมัครเข้าร่วมเป็นผู้ให้บริการงานนวัตกรรม (ISP) จำนวน 832 ราย ซึ่งประกอบด้วยบุคคลที่อยู่ในสถาบันการศึกษา เจ้าของธุรกิจ บุคคลทั่วไป พนักงานเอกชน ตลอดจนเจ้าหน้าที่ภาครัฐ ก่อให้เกิดมูลค่าเพิ่มทางเศรษฐกิจ ประมาณ 10,000 ล้านบาทในระยะเวลา 3 ปี



ทั้งนี้ โครงการคูปองนวัตกรรม ในระยะที่ 2 ปี2558-2559 ได้มีการพัฒนาการดำเนินงานโครงการดังกล่าว เพื่อยกระดับและพัฒนาขีดความสามารถของเอสเอ็มอีไทยไปสู่ประชาคมเศรษฐกิจอาเซียน ภายใต้งบประมาณจำนวน 500 ล้านบาท ในการสนับสนุนผู้ประกอบการ SMEs ที่มีศักยภาพทั่วประเทศ ให้สามารถแข่งขันในตลาดอาเซียน โดยมีเป้าหมายในการสร้างธุรกิจนวัตกรรมเพื่อขับเคลื่อนระบบเศรษฐกิจจำนวน 250 โครงการ เชื่อว่าจะสร้างมูลค่าเพิ่มทางเศรษฐกิจเป็นมูลค่า 50,000 ล้านบาท


MThai News
