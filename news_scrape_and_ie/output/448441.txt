อธิบดี กรมสรรพากร  เผยถึงแนวทางการจัดทำ  พ.ร.บ.เพื่อสวัสดิการ  เปิดให้ คนจน มาลงทะเบียนกับ รัฐบาล  เพื่อรับการช่วยเหลือ
วานนี้ (14 มิ.ย. 58) นายประสงค์ พูนธเนศ อธิบดีกรมสรรพากร เผยถึงแนวทางการจัดทำ พ.ร.บ.เพื่อสวัสดิการ ของรัฐบาลว่า กรมสรรพากร กำลังหารือกับหน่วยงานที่เกี่ยวข้องถึงเรื่องดังกล่าว โดยพ.ร.บ.นี้ จะทำให้กรมสรรพากรเปิดขึ้นทะเบียนผู้มีรายได้ที่ไม่ได้อยู่ในระบบภาษีไว้เป็นฐานข้อมูล สำหรับการออกนโยบายช่วยเหลือของรัฐบาล
ทั้งนี้ พล.อ. ประยุทธ์ จันทร์โอชา นายกรัฐมนตรีและหัวหน้าคสช. ต้องการให้มีการสำรวจข้อมูลรายได้ของประชาชน และต้องการให้ พ.ร.บ.แล้วเสร็จภายในปีนี้ โดยข้อมูลที่ได้อาจจะนำไปเชื่อมโยง หรือบรรจุไว้ในบัตรประชาชน ซึ่งคาดว่าจะมีประชาชนที่ต้องมายื่นแบบแสดงรายได้ตาม พ.ร.บ.ดังกล่าวประมาณ 10 ล้านราย



สำหรับ พ.ร.บ.เพื่อสวัสดิการ ต้องออกแยกกับประมวลรัษฎากร เนื่องจากประมวลรัษฎากรจะมีบทลงโทษหากไม่ยื่นแบบแสดงรายได้เพื่อเสียภาษี แต่ร่าง พ.ร.บ.ดังกล่าว จะทำให้คนที่มีรายได้ที่ไม่ถึงเกณฑ์ต้องยื่นภาษี สามารถมายื่นแบบแสดงรายได้ที่ออกแบบให้กรองข้อมูลง่าย ๆ เพื่อขอรับสวัสดิการที่รัฐบาลจะมีขึ้นในอนาคต หากไม่ยื่นแบบแสดงรายได้ก็ไม่ถือว่ามีความผิดทางกฎหมาย แต่จะไม่ได้รับการช่วยเหลือจากรัฐเท่านั้น
นอกจากนี้ การขึ้นทะเบียนรายได้ของคนไทยอาจต้องกำหนดอายุขั้นต่ำ เช่น 20 ปี เพราะถ้าเด็กกว่านี้ส่วนใหญ่อยู่ในวัยเรียน แต่คงต้องหารือกับหน่วยงานที่เกี่ยวข้องเพื่อสรุปอีกครั้งหนึ่ง
อย่างไรก็ตามการดำเนินการดังกล่าว จะไม่เกี่ยวข้องกับการเสียภาษีแต่เป็นการสำรวจข้อมูล เพื่อให้รู้ว่าคนไทยมีรายได้ต่อคนต่อปีเท่าไร
ขอบคุณข้อมูล  มติชนออนไลน์
MThai News
