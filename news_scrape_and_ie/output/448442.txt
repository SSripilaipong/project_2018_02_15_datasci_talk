ร.ฟ.ท.จัด 7 แผนฟื้นฟูหัวรถจักร พร้อมจัดหาหัวรถจักรไฟฟ้ามาวิ่งให้บริการ คาด นำร่องสายแรงภายในปี 2560
นายวุฒิชาติ กัลยาณมิตร ผู้ว่าการการรถไฟแห่งประเทศไทย (ร.ฟ.ท.) เปิดเผยหลังลงพื้นที่ตรวจการก่อสร้างถนนเลียบทางรถไฟฝั่งตะวันออก ที่ อ.หัวหิน จ.ประจวบคีรีขันธ์ ว่า ที่ประชุมคณะกรรมการ ร.ฟ.ท. ได้พิจารณาถึงแผนการนำหัวรถจักรไฟฟ้ามาวิ่งบริการ โดยเร่งรัดให้มีการฟื้นฟูฯอย่างมีประสิทธิภาพมากขึ้น จึงได้จัดทำแผนฟื้นฟูฯทั้งหมด 7 แผน ยกตัวอย่างเช่น การเพิ่มประสิทธิภาพเดินรถ ,การปรับโครงสร้างองค์กรเพื่อการบริหารโครงการรถไฟทางคู่ใน 6 เส้นทาง ,เทคโนโลยีสารสนเทศที่จะมีการนำระบบไอทีมาใช้สนับสนุนในการทำงาน เป็นต้น


นอกจากนี้ ร.ฟ.ท. ได้เตรียมการศึกษาเส้นทางเดินรถไฟสายหลัก ด้วยระบบไฟฟ้า นำร่องเส้นทางแรกในปี 2560 และคาดว่าจะทยอยเปิดให้บริการได้ครบทุกเส้นทางในปี 2575 ขณะนี้อยู่ระหว่าง จัดหาหัวรถจักรไฟฟ้าที่จะนำเข้ามาใช้ภายในปีนี้ จำนวน 20 ขบวน อีกทั้ง ยังได้ปรับแผนการจัดหารถโดยสาร เพื่อการเช่าและเหมาซ่อมบำรุงในระยเวลา 15 ปี จำนวน 115 คัน ในวงเงิน 4,668 ล้านบาท
ด้านความคืบหน้าการดำเนินโครงการรถไฟทางคู่และรถไฟความเร็วสูงในพื้นที่หัวหิน โดยในส่วนของรถไฟทางคู่ไม่มีปัญหาเพราะเป็นการก่อสร้างขนานทางรถไฟเดิม ส่วนรถไฟความเร็วสูงกำลังรอผู้สำรวจออกแบบแก้ไขเปลี่ยนแปลงเส้นทาง หากไม่มีการเปลี่ยนแปลงจากเดิมมากนักก็จะสามารถดำเนินการได้อย่างต่อเนื่อง คาดว่าจะช่วยลดปัญหาจราจรที่หนาแน่นในเส้นทางสายหลัก และอำนวยความสะดวกให้แก่ประชาชนในการสัญจรบริเวณดังกล่าว


MThai News
