สำนักงานสลากกินแบ่งรัฐบาล ลงนามความร่วมมือกับ ปตท. เปิดให้ผู้ค้าสลากเข้ามาขายสลากตามราคาที่กำหนด 80 บาท ภายในปั๊ม ปตท.400 แห่ง โดยไม่เสียค่าพื้นที่แต่อย่างใด
วันนี้ (15 มิ.ย.) นายไพรินทร์ ชูโชติถาวร ประธานเจ้าหน้าที่บริหารและกรรมการผู้จัดการใหญ่ บริษัท ปตท. จำกัด (มหาชน) ลงนามบันทึกข้อตกลงความร่วมมือกับ พลตรีอภิรัชต์ คงสมพงษ์ ประธานคณะกรรมการ สำนักงานสลากกินแบ่งรัฐบาล เพื่อดำเนินโครงการจัดสรรพื้นที่จำหน่ายสลากกินแบ่งรัฐบาลในบริเวณสถานีบริการน้ำมัน ปตท. โดยเปิดให้ผู้ค้าสลากรายย่อยเข้ามาขายสลาก ควบคุมราคา 80 บาท ในปั๊มน้ำมันของ ปตท.ทั่วประเทศ



ทั้งนี้ ปตท. ได้สนับสนุนพื้นที่ในสถานีบริการน้ำมัน จำนวน 400 แห่งให้เป็นจุดจำหน่ายสลากกินแบ่งรัฐบาลเป็นระยะเวลา 1 ปี โดยไม่คิดค่าตอบแทนในการใช้พื้นที่ เพื่อช่วยแก้ปัญหาการขายสลากเกินราคา และลดความเสี่ยงจากการฉกชิงวิ่งราว ให้กับผู้ค้าสลาก นอกจากนี้ยังช่วยเสริมสร้างประสิทธิภาพในการควบคุมและตรวจสอบราคาขายปลีกสลากกินแบ่งฯ ของผู้เข้าร่วมโครงการให้เป็นไปตามนโยบายรัฐ


MThai News


