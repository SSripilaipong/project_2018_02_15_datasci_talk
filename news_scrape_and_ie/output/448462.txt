อธิบดี กรมการค้าภายใน  เผยข้อสรุปแก้ ปัญหาค่ารักษาพยาบาลแพง  โดยให้กำหนดราคายาเป็นราคาเดียวกันทั่วประเทศ
วันนี้ (15 มิ.ย. 58) นายบุณยฤทธิ์ กัลยาณมิตร อธิบดีกรมการค้าภายใน เผยข้อสรุปการแก้ไขปัญหาราคาค่ารักษาพยาบาลแพง โดยให้กำหนดราคายาเป็นราคาเดียวกันทั่วประเทศ ซึ่งกระทรวงพาณิชย์ได้กำหนดให้ยาเป็นสินค้าควบคุมอยู่แล้ว แต่ยังไม่กำหนดมาตรการใด ๆ ออกมา
ทั้งนี้ มาตรการที่จะนำมาใช้ไม่ใช่การกำหนดราคา แต่จะเป็นมาตรา 25 (3) ว่าด้วยการกำหนดเงื่อนไข หลักการ มาตรการ ในการผลิต ซื้อขาย จำหน่ายสินค้าทั้งนำเข้าและส่งออก




โดยจะกำหนดให้ผู้ผลิตยา พิมพ์ราคาขายปลีกลงข้างกล่องบรรจุภัณฑ์ หรือหากจะติดเป็นสติ๊กเกอร์ ต้องติดมาจากต้นทางคือโรงงานที่ผลิต ซึ่งเป็นราคาขายปลีกที่ผู้จำหน่ายปลีกจะต้องขายในราคาตามหน้ากล่องเท่านั้น รวมทั้งสถานพยาบาลเอกชน เมื่อสั่งจ่ายยาให้กับผู้ป่วย ต้องคิดราคาตามหน้ากล่องเท่านั้น
อย่างไรก็ตาม มาตรการนี้จะใช้กับยาทุกชนิด โดยราคาขายปลีกจะต้องซื้อไม่เกินราคาหน้ากล่อง หากพบว่ามีการจำหน่ายเกินราคาจะมีโทษปรับ 1 แสนบาท และจำคุก 5 ปี หรือทั้งจำทั้งปรับ
ขอบคุณข้อมูล  มติชนออนไลน์
MThai News
