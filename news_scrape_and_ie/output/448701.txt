เมื่อช่วงต้นปีที่ผ่านมา หลายคนคงได้ยินข่าวคราวของ คุณคริส หอวัง ที่ควักกระเป๋ากว่า 10ล้านบาทซื้อบ้านพักตากอากาศที่หัวหินให้ครอบครัว และหลายคนอาจกำลังคิดว่า หรือการมีบ้านพักตากอากาศไว้ครอบครองอาจจะเป็นไอเดียที่ดีในเวลานี้ เพราะนอกจากจะมีไว้พักผ่อน ในเวลาที่คุณเบื่อกับการอยู่ในเมืองแล้ว คุณยังได้เป็นเจ้าของอสังหาริมทรัพย์ที่ถือเป็นการลงทุนอย่างหนึ่ง และคุณยังไม่ต้องเสียเงินไปกับค่าโรงแรม หรือรีสอร์ทที่มีราคาแพงขึ้น แพงขึ้นในแต่ละปี โดยในวันนี้ MoneyGuru จะให้เกร็ดความรู้เล็กๆ น้อยๆ เกี่ยวกับการซื้อบ้านพักตากอากาศว่าคุณควรเตรียมตัวอย่างไรบ้าน มีอะไรต้องคิดบ้างก่อนซื้อ แล้วจะซื้อที่ไหนดีที่จะเหมาะกับตัวคุณ

1.คิดให้รอบคอบ
ถ้าคุณต้องการซื้อไว้พักเองกับครอบครัว หรือคนสนิท คุณควรซื่อสัตย์กับตัวเอง กับคำถามที่ว่า “คุณจะได้ใช้บ้านพักตากอากาศเหล่านี้บ่อยแค่ไหน” จากผลสำรวจของสถาบันการเงินชี้ว่า ลูกค้าที่ต้องการกู้เงินเพื่อซื้อบ้านพักตากอากาศจำนวนไม่น้อย ที่ยื่นขอสินเชื่อซื้อบ้าน แต่พอทางธนาคารถามว่า ได้วาดภาพอนาคตในระยะไม่กี่ปีข้างหน้าไว้อย่างไร หรือไปท่องเที่ยวในสถานที่นั้นๆ บ่อยแค่ไหน ลูกค้ากลับตอบไม่ได้หรือยังไม่แน่ใจ ซึ่งเป็นสิ่งที่สำคัญมาก
นอกจากนั้น คุณต้องสำรวจนิสัยการท่องเที่ยวของคุณให้ดีว่า คุณและครอบครัวหรือเพื่อนๆ ชอบเที่ยวแบบไหน ชอบแบบเปลี่ยนที่เที่ยวไปเรื่อยๆ ในแต่ละปี หรือเที่ยวที่ซ้ำๆ เพราะหากคุณเป็นคนที่เปลี่ยนที่เที่ยวไปเรื่อยๆ บ้านพักตากอากาศ อาจไม่ใช่คำตอบสำหรับคุณ ดังนั้น อย่าหลงไปกับโฆษณาบ้านพักตากอากาศสุดสวย ที่มาพร้อมแพ็คเกจราคาน่าดึงดูดใจในท้องตลาดเพียงอย่างเดียว หรืออย่าหลงไปกับความชอบจากการที่คุณได้ไปพักที่บ้านพักตากอากาศนั้นๆ เพียงครั้งสองครั้ง เพราะบ้านพักตากอากาศบางที่ น่าอยู่ หรือน่าเที่ยวเป็นบางช่วงของปีเท่านั้น ขณะที่คุณอาจจะอยากได้บ้านพักตากอากาศที่คุณจะสามารถเข้าพักเมื่อไหร่ก็ได้ เพราะฉะนั้น ลองไปหาด้วยตัวเอง ว่าที่ไหนเหมาะ อย่าฟังแค่ความเห็นของคนใกล้ตัว หรือแม้กระทั่งนายหน้าขายบ้านที่ดูเชี่ยวชาญก็ตาม
หากคุณจะซื้อไว้สำหรับปล่อยเช่า ก็มีคำถามที่ต้องตอบหลายอย่าง อย่างแรก คุณสามารถรองรับค่าใช้จ่ายในอนาคตได้หรือไม่ หากคุณไม่ได้ค่าเช่าตามที่ตั้งใจไว้ ควรคิดไว้เสมอว่า รายได้จากค่าเช่าไม่ได้เป็นสิ่งที่แน่นอนเสมอไป เพราะมีหลายปัจจัยที่คุณต้องคิดควบคู่ไปด้วยก่อนตัดสินใจซื้อ หรือสร้างบ้านพักตากอากาศ อย่างเช่น ในสถานที่ท่องเที่ยวนั้นๆ มีบ้านพักตากอากาศให้เช่าจนอิ่มตัวแล้ว คือเพียงพอต่อความต้องการหรือไม่ หรือบางที่ปริมาณบ้านพักเกินความต้องการหรือไม่ และคุณยังต้องสำรวจตลาดให้ดีก่อนตั้งราคาด้วยว่า ราคาของคุณแพงเกินไปหรือไม่เมื่อเทียบกับคุณภาพ เพราะอาจมีบ้านพักของเจ้าอื่นที่คุณภาพใกล้เคียงกับคุณแต่ราคาถูกกว่า ทำให้คุณไม่สามารถปล่อยเช่าได้
หากคุณซื้อไว้เก็งกำไรเพื่อปล่อยขายในอนาคต สิ่งที่คุณต้องคิดเป็นอันดับแรกๆ คือ คุณจะต้องสามารถจัดการค่าใช้จ่ายรายปีที่ตามมาได้ ทั้งเรื่องค่าตกแต่ง ดอกเบี้ย ภาษีที่ดินและอสังหาริมทรัพย์ ค่าประกัน ค่าซ่อมบำรุง ค่าจ้างทำความสะอาด หรือค่าส่วนกลางหากเป็นหมู่บ้าน หรือคอนโดมิเนียม เป็นต้น ซึ่งวิธีคิดก็ไม่ได้ยากอย่างที่คิด หากคุณซื้อบ้านพักตากอากาศมูลค่า 10ล้านบาท และพบว่ามีค่าใช่จ่ายต่างๆ ข้างต้นรวมกัน 5 แสนบาทต่อปี หรือคิดเป็นร้อยละ 5 ของมูลค่าบ้านพักของคุณ นั่นหมายความว่าในกรณีนี้ ราคาบ้านของคุณต้องเพิ่มขึ้นร้อยละ 5 ต่อปี ถึงจะคุ้มทุน และได้กำไรหากเพิ่มขึ้นมากกว่าร้อยละ 5

2.ซื้อที่ไหนดี
สำหรับคำถามนี้ คุณคงต้องถามตัวเองก่อนว่า คุณจะซื้อไว้พักเอง ซื้อไว้ปล่อยเช่า หรือซื้อไว้เก็งกำไร หากซื้อไว้อยู่เอง ก็คงไม่ต้องคิดอะไรมากนัก เอาเป็นว่า เลือกสถานที่ที่คุณและครอบครัว ไปด้วยกันบ่อยๆ จนกลายเป็นที่เที่ยวประจำไปแล้ว ซึ่งสถานที่ที่กำลังเป็นที่นิยมในประเทศไทยคงหนีไม่พ้นบ้านพักริมทะเลใกล้ๆ กรุงเทพฯ อย่างหัวหิน พัทยา ระยอง และชะอำ หรือหากชอบแนวธรรมชาติ ป่าเขาหน่อยๆ แหล่งที่คนนิยมมากขึ้นเรื่อยๆ คือ เขาใหญ่ แต่จะต่างจากทะเลเล็กน้อย คือ เขาใหญ่ คุณจะสามารถไปเที่ยวพักผ่อนได้เหมาะที่สุดแค่ในฤดูหนาวเท่านั้น หากไปในหน้าร้อน อากาศจะร้อนมากเลยทีเดียว ในขณะที่ทะเล คุณสามารถเที่ยวได้ทั้งปี
แต่ถ้าหากคุณจะซื้อไว้ปล่อยเช่านั้น แน่นอนว่าต้องดูที่ลักษณะการเที่ยวของคนไทยว่า นิยมไปเที่ยวที่ไหนมากที่สุด ซึ่งจากผลสำรวจก็พบว่า คนไทยนิยมไปเที่ยวทะเลมากที่สุด ดังนั้น หากคุณต้องการซื้อไว้ปล่อยเช่า ก็ควรเลือกทะเล มากกว่าป่าเขา เพราะคุณสามารถปล่อยเช่าได้ทั้งปี และมีความต้องการสูงอีกด้วย อย่างเช่น หัวหิน ที่ถือว่า เป็นแหล่งที่น่าสนใจ เพราะมีคนเที่ยวตลอดทั้งปี สุดท้าย สำหรับผู้ที่ต้องการซื้อเพื่อเก็งกำไรในอนาคตนั้น แหล่งที่เป็นที่นิยมกันมากในหมู่นักเก็งกำไรอสังหาริมทรัพย์ คือ เขาใหญ่ เพราะในราคาไม่ถึงสิบล้านนั้น คุณจะได้ทั้งบ้านพักและที่ดินมาครอบครอบ และจะบอกว่า ราคาที่ดินเขาใหญ่ในเวลานี้ ก็มีแต่จะแพงขึ้น แพงขึ้นทุกปีเลยทีเดียว ซึ่งหากคุณคาดหวัง Capital Gain หรือกำไรจากการลงทุนในครั้งนี้ เขาใหญ่ก็น่าจะเป็นทางเลือกที่ดีอยู่ไม่น้อย
3.เตรียมตัวอย่างไร
การซื้อบ้านพักตากอากาศ ถือเป็นการซื้อบ้านหลังที่สอง ซึ่งหมายความว่า คุณกำลังมีหนี้ก้อนใหญ่เพิ่มขึ้นอีกหนึ่งก้อน ในกรณีที่คุณยังมีหนี้ก้อนแรกจากการซื้อบ้านหลังแรกอยู่ ข้อแนะนำในกรณีนี้คือ คุณควรมีเงินเก็บมากพอสมควรอยู่แล้วสำหรับเงินดาวน์ก้อนใหญ่ และมีรายได้ประจำที่ค่อนข้างสูง และมีเครดิตที่ดีกับสถาบันการเงินต่างๆ ส่วนอัตราดอกเบียนั้นก็อาจสูงขึ้นกว่าตอนซื้อบ้านหลังแรกก็เป็นได้ เพราะฉะนั้นต้องคิดให้ดีก่อนว่าคุณสามารถแบกรับภาระค่าใช้จ่ายไหวหรือไม่
สำหรับเรื่องเวลาในการเตรียมตัวนั้น คุณควรใช้เวลาอย่างน้อย 6 เดือนในการเตรียมตัว ตั้งแต่ขั้นตอนในการค้นหาสถานที่ และบ้านพักที่เหมาะกับตัวคุณ รวมไปถึงการคำนวนค่าใช้จ่ายต่างๆ ที่เราได้กล่าวไว้ข้างต้น อย่างไรก็ตาม หากคุณไม่มีเวลาว่างพอ หรือคิดว่าการเตรียมตัวดังกล่าว อาจเป็นเรื่องที่ยุ่งยากเกินไปสำหรับคุณ ก็มีอีกทางเลือกหนึ่งคือ การให้ผู้เชี่ยวชาญอย่างเอเจนซี่ซื้อขายบ้านพักตากอากาศ ที่มีเพิ่มมากขึ้นในปัจจุบัน ยื่นมือเข้ามาช่วยคุณได้ แต่อย่างที่บอก อย่างไรเสีย คุณควรเข้ามาคิดและตัดสินใจเองในเรื่องสำคัญๆ อย่างสถานที่และตัวบ้านพัก เพราะหากพลาดไปแล้ว คุณอาจกลับมาเสียใจที่หลังก็เป็นได้

สนับสนุนเนื้อหาโดย 
หากมีปัญหาด้านการเงิน การลงทุน ปรึกษาเราได้ที่  info@moneyguru.co.th  หรือ  www.moneyguru.co.th

