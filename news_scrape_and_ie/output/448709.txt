
เมื่อเดินทางไปต่างประเทศหรือต่างจังหวัด คุณย่อมต้องจองห้องพักในโรงแรม ซึ่งหลายๆครั้งคุณก็อาจจ่ายค่าที่พักด้วยบัตรเครดิต และจริงๆแล้วโรงแรม แม้จะเป็นโรงแรมราคาแพง ก็ไม่ใช่สถานที่ที่ปลอดภัยเสมอไป เพราะพวกโจรขโมยหรือโจรแฮคข้อมูลบัตรเครดิตก็สามารถแฝงตัวอยู่ในโรงแรมเช่นกัน วันนี้ MoneyGuru จึงจะมาบอกข้อควรระวังเมื่อคุณเข้าพักในโรงแรมใดก็ตาม
Wifiปลอม
บางครั้งโจรแฮคข้อมูลจะสร้าง Wifi อินเตอร์เนตแบบให้ใช้งานฟรี ซึ่งลูกค้ามักจะเข้าใจผิดว่าเป็นไวไฟของโรงแรมเพราะเกือบทุกโรงแรมมี Wifiฟรีให้บริการ เมื่อคุณต่อเข้ากับเครือข่ายปลอมนี้แล้วข้อมูลต่างๆของคุณก็อาจโดนแฮครวมทั้งข้อมูลบัตรเครดิตด้วย ทางป้องกันคือคุณควรถาม Reception ว่าเครือข่ายไวไฟที่ถูกต้องนั้นชื่อว่าอะไร เครือข่ายใด เพื่อความปลอดภัย
ใบปลิวปลอม
การพยายามแฮคข้อมูลอาจมาจากใบปลิวร้านอาหารปลอม บางครั้งอาจมีใบปลิวอยู่ในห้องโรงแรมหรือหน้าห้องพักให้โทรไปสั่งอาหาร เมื่อคุณโทรไปพนักงานปลายสายก็จะขอเบอร์บัตรเครดิตคุณพร้อมรหัสยืนยันหลังบัตรและข้อมูลส่วนตัวอื่นๆ ทางที่ดีก่อนจะให้ข้อมูลอะไรคุณควรลองถาม Reception ดูว่ามีบริการนี้อยู่จริงหรือไม่ หรือตรวจเช็คข้อมูลในอินเตอร์เนต
โทรศัพท์สวมรอย
บางครั้งโจรอาจต่อสายและโทรศัพท์เข้าห้องคุณ เขาอาจบอกว่าระบบคอมพิวเตอร์ล่มจึงต้องขอข้อมูลบัตรเครดิตใหม่อีกครั้ง ซึ่งแท้จริงแล้วระบบไม่เคยล่มเลย แต่นั่นคือกลโกงการขโมยข้อมูลบัตรเครดิตของโจร โจรสมัยนี้มักโทรเข้าห้องโรงแรมและหลอกขอข้อมูล หากมีโทรศัพท์แบบนี้มาสอบถามคุณควรลองโทรถามทางรีเซปชั่นเพื่อความแน่ใจ อย่าให้ข้อมูลบัตรเครดิตใครทั้งนั้นเพื่อความปลอดภัย

สนับสนุนเนื้อหาโดย 
หากมีปัญหาด้านการเงิน การลงทุน ปรึกษาเราได้ที่  info@moneyguru.co.th  หรือ  www.moneyguru.co.th

