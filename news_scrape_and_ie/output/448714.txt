
การกลั่นแกล้งเหมือนจะกลายเป็นเรื่องปกติในสังคมวัยเรียนปัจจุบัน ไม่เว้นแม้แต่ในประเทศพัฒนาแล้วอย่างเกาหลีใต้ ซึ่งเป็นปัญหาที่ยากซึ่งแม้กระทั่งรัฐบาลก็ยากจะหาทางออก บริษัทประกันแห่งหนึ่งของเกาหลีใต้จึงได้คิดค้นผลิตภัณฑ์ใหม่ขึ้นมาซึ่งก็คือประกันสำหรับเหยื่อการกลั่นแกล้งในโรงเรียน
เกาหลีใต้มีสถิติการฆ่าตัวตายสูงเป็นอันดับต้นๆของโลก ด้วยอัตราการฆ่าตัวตาย 40 คนต่อวันในปี 2012 เพิ่มขึ้น 5 เท่าจากปี 1989 และนับเป็นเกือบ 4 เท่าของสถิติการฆ่าตัวตายในประเทศไทยซึ่งปัจจุบันอยู่ที่ 12 คนต่อวัน ในจำนวนคนเกาหลีใต้ทั้งหมดที่ฆ่าตัวตายมีจำนวนมากซึ่งยังอยู่ในวัยเรียน ด้วยแรงกดดันจากทั้งทางบ้านและทางสังคมก่อให้เกิดความเครียดและผลักดันให้เด็กเหล่านี้ฆ่าตัวตาย ถึงขั้นว่ามีเวบไซต์รวมกลุ่มคนซึ่งต้องการฆ่าตัวตายและแนะนำวิธีการตายอย่างไร
ในปี 2007 มีกรณีที่รัฐบาลจัดให้มีบอดี้การ์ดสำหรับเด็กที่ถูกกลั่นแกล้ง ซึ่งจะพาเด็กนักเรียนคนดังกล่าวไปถึงห้องเรียน  แต่จากสถิติในปี 2012 ก็บ่งชี้ได้ว่าสถานการณ์การกลั่นแกล้งในโรงเรียนไม่ได้ดีขึ้นเท่าใดนัก เพราะข้อมูลล่าสุดจากแบบสอบถามของรัฐบาลได้ระบุว่า นักเรียนกว่า 77,000 คนได้ยอมรับว่าพวกเขาถูกกลั่นแกล้ง และกว่าร้อยละ 10 ในจำนวนนั้นยอมรับว่าพวกเขาอยากฆ่าตัวตาย  นักเรียนเกาหลีใต้กว่า 120 คนได้ฆ่าตัวตายในปี 2012 เนื่องด้วยแรงกดดันจากทางครอบครัว ความเครียดจากการเรียน และการกลั่นแกล้งของเพื่อนร่วมชั้น
เด็กสาวคนหนึ่งแขวนคอตายหลังจากถูกเพื่อนร่วมชั้นรังแกด้วยเหตุผลที่ว่าเธอหน้าตาไม่สวย ขณะที่เด็กชั้นประถมอีกคนฆ่าตัวตายหลังจากโดนเพื่อนร่วมชั้นแบนเพราะเธอสอบได้ที่ 1 ของชั้น
นอกจากการถูกกลั่นแกล้งแล้ว ประกันตัวนี้ยังครอบคลุมถึงเหยื่อการถูกคุกคามทางเพศ และความรุนแรงในบ้าน ซึ่งถือเป็นปัญหาสังคมของประเทศ
แม้ว่าปัญหาเรื่องการกลั่นแกล้งในประเทศไทยจะยังไม่สาหัสเท่าในเกาหลีใต้หรือสหรัฐอเมริกาแต่ก็ป็นปัญหาที่มองข้ามไม่ได้ ไม่แน่ว่าในอนาคตบริษัทประกันของไทยอาจออกผลิตภัณฑ์ประกันสำหรับเด็กนักเรียนผู้ทุกกลั่นแกล้งบ้างก็เป็นได้

สนับสนุนเนื้อหาโดย 
หากมีปัญหาด้านการเงิน การลงทุน ปรึกษาเราได้ที่  info@moneyguru.co.th  หรือ  www.moneyguru.co.th


