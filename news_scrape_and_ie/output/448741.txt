การบินไทย  ออก 7 มาตรการป้องกัน โรคระบาดไวรัสเมอร์ส  เพิ่มความมั่นใจให้ผู้โดยสาร
วันนี้ (15มิ.ย.58) นายจรัมพร โชติกเสถียร กรรมการผู้อำนวยการใหญ่ บมจ.การบินไทย (THAI) เผยเนื่องจากการบินไทยต้องบินไปยังประเทศมีทีความเสี่ยงต่อการติดไวรัสเมอร์สนั้น เพื่อเป็นการเพิ่มความมั่นใจให้แก่ผู้โดยสาร บริษัทจึงได้ออกมาตรการป้องกันโรคระบาดดังกล่าว โดยคำนึงถึงการให้บริการอากาศยาน รวมถึงความปลอดภัยของพนักงาน



โดย บมจ.การบินไทย (THAI) ได้ดำเนินออกมาตรการป้องกันต่าง ๆ 7 ข้อ ดังนี้
1. มาตรการคัดกรองในการตรวจรับผู้โดยสารและการบริการลูกค้าภาคพื้น อาทิ การสังเกตอาการผู้โดยสารก่อนการเช็คอิน หากจำเป็นผู้โดยสารต้องมีใบรับรองแพทย์
2. มาตรการในการให้บริการบนเครื่องบิน อาทิ การเฝ้าระวัง สังเกตอาการของผู้โดยสารในระหว่างการเดินทาง
3. มาตรการในการจัดเตรียมอากาศยานและฆ่าเชื้อโรค อาทิ การพ่นยาฆ่าเชื้อโรคภายในอากาศยานในระหว่างจอดที่สนามบิน
4. มาตรการในการทำความสะอาดภายในอากาศยาน อาทิ การทำ Deep Cleaning และเพิ่มการทำความสะอาด 36 จุดสัมผัสภายในห้องโดยสาร
5. มาตรการในการป้องกันและเฝ้าระวังสุขอนามัยของพนักงาน อาทิ การมีอุปกรณ์ป้องกันส่วนบุคคลประจำเครื่องบิน และการให้ความรู้ในการป้องกันสุขภาพแก่พนักงาน
6. มาตรการด้านการรับขนส่งสินค้าและไปรษณียภัณฑ์ อาทิ เพิ่มมาตรการในการตรวจสอบบรรจุภัณฑ์และหลีกเลี่ยงการขนส่งสินค้าที่มีความเสี่ยง
7. มาตรการด้านโภชนาการ อาทิ การคัดเลือกวัตถุดิบและวิธีการปรุงอาหารที่สะอาดได้มาตรฐาน และไม่มีความเสี่ยงต่อการเป็นพาหะของโรค
อย่างไรก็ตาม การบินไทยได้ประสานงานกับกระทรวงสาธารณสุข เพื่อติดตามสถานการณ์และมาตรการต่าง ๆ อย่างใกล้ชิด

MThai News
