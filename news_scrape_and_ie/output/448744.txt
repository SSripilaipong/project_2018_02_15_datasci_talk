กระทรวงเกษตรและสหกรณ์ ร่วมมือกับ กระทรวงคมนาคม ผลักดันผลิตภัณฑ์ทางการเกษตร ขึ้นเสิร์ฟบนเครื่องการบินไทย ขยายตลาดสู่ผู้บริโภคทั่วโลก
นายปีติพงศ์ พึ่งบุญ ณ อยุธยา รัฐมนตรีว่าการกระทรวงเกษตรและสหกรณ์ พร้อมด้วยพลอากาศเอก ประจิน จั่นตอง รัฐมนตรีว่าการกระทรวงคมนาคม ร่วมเป็นสักขีพยานการลงนามข้อตกลงความร่วมมือ เรื่อง การสนับสนุนสินค้าเกษตรและผลิตภัณฑ์ โดยเป็นการนำผลิตภัณฑ์ทางเกษตรของไทยให้บริการแก่ผู้โดยสารที่ใช้บริการการบินไทย



โดยนายปีติพงศ์ เปิดเผยว่า ศักยภาพในการผลิตพืชผักและผลไม้หลากหลายชนิด สามารถนำส่งออกสร้างรายได้ให้ประเทศได้ปีละ 10,000 ล้านบาท เป็นผลไม้ทั้งแบบแห้งและแบบสดแช่แข็ง ประมาณ 8,000 ล้านบาท ส่วนผักสดและแช่แข็งมีมูลค่าส่งออกอยู่ที่ 1,000 ล้านบาท
นอกจากนี้ การลงนามฯดังกล่าว บริษัท การบินไทย จำกัด (มหาชน) จะช่วยเป็นสื่อกลางในการสนับสนุนผลิตภัณฑ์เกษตรของไทย ไปสู่ผู้บริโภคทั่วโลก โดยทางสถาบันเกษตรกร และวิสาหกิจชุมชน จะคัดมาตรฐานผลิตภัณฑ์เกษตรที่มีคุณภาพ ส่งไปยังการบินไทย ซึ่งที่ผ่านมา การบินไทยได้มีการสั่งสินค้าเกษตร นำไปเสิร์ฟบนเครื่องบ้างแล้ว เช่น สับปะรดภูแล หรือไอศกรีมมังคุด เป็นต้น


MThai News
ขอบคุณข้อมูลจาก… Thanonline
