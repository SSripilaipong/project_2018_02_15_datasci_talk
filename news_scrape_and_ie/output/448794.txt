บอร์ดสลาก มีมติ ลดโควตานิติบุคคล ร้อยละ 30-50 พร้อมออกรางวัล 3 ตัวหน้า และพิมพ์สลากใหม่ในงวด วันที่ 1 ก.ย.นี้
นายธนวรรธน์ พลวิชัย โฆษกคณะกรรมการสำนักงานสลากกินแบ่งรัฐบาล เปิดเผยว่า คณะกรรมการสลากกินแบ่งรัฐบาลลงมติจัดพิมพ์สลากกินแบ่งรัฐบาล 22 ล้านฉบับ ทดแทนสลากการกุศลที่จะหมดอายุในงวดวันที่ 1, 16 สิงหาคมนี้ และนำสลากจำนวนดังกล่าวมาออกรางวัลในงวดวันที่ 1 กันยายน 2558



โดยคณะกรรมการสลากกินแบ่งรัฐบาลได้ทำการปรับลดโควตาจากองค์กร มูลนิธิ นิติบุคคลร้อยละ 30-50 เพื่อนำมาจัดสรรให้กับ สมาคมกีฬาผู้พิการแห่งประเทศไทยในพระบรมราชูปถัมภ์ 12,000 เล่ม และสมาคมผู้พิการทางปัญญาแห่งประเทศไทย 7,000 เล่ม ซึ่งมีกำหนดเงื่อนไขให้ผู้ค้าสลากต้องทำสัญญาใหม่ทุก 4 เดือน
ทั้งนี้ ได้จัดสรรโควตาให้รายย่อย จำนวน 2,800 ราย และคนพิการอีก 2,800 ราย ในวันที่ 17-18 มิถุนายนนี้ อีกทั้ง ในงวดวันที่ 1 กันยายนนี้ ได้มีมติในการออกรางวัลเลข 3 ตัวหน้า จำนวน 2 รางวัล และลดรางวัลเลขท้าย 3 ตัวเหลือ 2 รางวัล พร้อมการจัดพิมพ์สลากแบบใหม่


MThai News
ขอบคุณข้อมูลจาก… สำนักข่าวไทย

