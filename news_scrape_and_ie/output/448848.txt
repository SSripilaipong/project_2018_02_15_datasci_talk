กทม.จัดระเบียบ ผู้ค้าบนทางเท้าตลาดห้วยขวาง ที่อยู่ในจุดผ่อนผัน จำนวน 599 ราย โดยยกเลิกจุดผ่อนผันทั้งหมด ยืนยันจะไม่อนุญาตให้ตั้งแผงขายบนทางเท้าอีกต่อไป
กรุงเทพมหานคร ประชุมการจัดระเบียบผู้ค้าบนทางเท้าตลาดห้วยขวาง ที่อยู่ในจุดผ่อนผัน จำนวน 599 ราย บริเวณ ถ.ประชาราษฏร์อุทิศ และถ.ประชาสงเคราะห์ โดยขอความร่วมมือและชี้แจงให้ทราบถึงแนวทางการจัดระเบียบทางเท้าบริเวณดังกล่าว
โดยกรุงเทพมหานคร ร่วมกับกองบัญชาการตำรวจนครบาล การเคหะแห่งชาติ และสถานีตำรวจนครบาลห้วยขวาง ได้วางแผนจัดระเบียบตลาดห้วยขวางทั้ง 2 ฝั่ง เพื่อให้เป็นระเบียบเรียบร้อย ไม่กีดขวางการสัญจรบนทางเท้า หลังจาก กทม.ได้รับร้องเรียนจากประชาชนจำนวนมาก ว่ามีผู้ค้าตั้งแผงขายของกีดขวางการสัญจรบนทางเท้าทั้งเวลากลางวันและกลางคืน ทำให้ไม่ได้รับความสะดวกในการสัญจรบนทางเท้า และทิ้งเศษขยะมูลฝอยลงท่อระบายน้ำ บริเวณดังกล่าว


ทั้งนี้ การเคหะแห่งชาติ ได้อนุเคราะห์ให้ความร่วมมือในการเปิดให้ผู้ค้า ใช้พื้นที่ ชั้น 2 ของตลาดห้วยขวาง สามารถรองรับผู้ค้าได้ 500 แผง และบริเวณลานจอดรถการเคหะแห่งชาติซึ่งอยู่บริเวณใกล้เคียง รองรับผู้ค้าได้ 194แผง ซึ่งทั้งหมดจะคิดอัตราค่าเช่า ตร.ม.ละ 2บาท/วัน โดย กทม.จะให้สิทธิ์ผู้ค้าในจุดผ่อนผันที่มีรายชื่อถูกต้องทำการจับสลากแผงค้าก่อน และหากมีแผงค้าเหลือจะให้สิทธิแก่ผู้ค้าที่ไม่มีรายชื่อร่วมจับสลากแผงค้าต่อไป
อย่างไรก็ตาม กทม. ได้ให้ผู้ค้าจัดตั้งตัวแทนเพื่อเข้าหารือร่วมกับผู้อำนวยการเขตดินแดง เรื่องกำหนดเวลาว่าอนุญาตให้ทำการค้าขายต่ออีกกี่เดือน และรายละเอียดของสถานที่ใหม่ที่ กทม.จัดหาให้ และจะช่วยเหลือเยียวยาเพื่อลดผลกระทบของผู้ค้าให้เบื้องต้น พร้อมยืนยันว่า กทม.ไม่อนุญาตให้มีผู้ค้าตั้งวางสินค้ากีดขวาง รุกล้ำทางเท้าบริเวณดังกล่าวอีกต่อไป


MThai News
ขอบคุณข้อมูลจาก… Thanonline
