สำนักงานการตรวจเงินแผ่นดิน แจ้งกระทรวงมหาดไทย เร่งยกเลิกหรือกำหนัดอัตราค่าบำรุง สมาคมสันนิบาตเทศบาลแห่งประเทศไทย หลังพบการเบิกจ่ายในจำนวนเงินที่สูงมาก
นายชัยสิทธิ์ ตราชูธรรม ประธานกรรมการตรวจเงินแผ่นดิน เปิดเผยว่า สำนักงานการตรวจเงินแผ่นดิน (สตง.) ได้เข้าตรวจสอบพบการเบิกจ่ายเงินของเทศบาลในแต่ละปี มีการนำไปอุดหนุนค่าบำรุงให้กับ สมาคมสันนิบาตเทศบาลแห่งประเทศไทย (ส.ท.ท.) เป็นจำนวนเงินที่สูงมาก จึงเร่งให้ทางกระทรวงมหาดไทยทบทวนหรือยกเลิกระเบียบกระทรวงมหาดไทย ว่าด้วยรายจ่ายขององค์กรปกครองส่วนท้องถิ่น (อทป.) เกี่ยวกับค่าบำรุงสมาคม พ.ศ.2555 หรือกำหนดอัตราการจ่ายค่าบำรุงดังกล่าวอย่างเหมาะสม



โดย ส.ท.ท.มีฐานะเป็นนิติบุคคล ที่จัดตั้งขึ้นตามประมวลกฎหมายแพ่งและพาณิชย์ ถือเป็นองค์กรเอกชน มีภารกิจหลักคือการส่งเสริมการวิจัย และการพัฒนาคุณภาพการบริหารจัดการ และการจัดบริการสาธารณะ แต่พบว่าการดำเนินงาน ส่วนใหญ่ จะเป็นการจัดประชุม สัมมนา ปัจจุบันมีเทศบาลเป็นสมาชิกทั่วประเทศ 2,440 แห่ง แบ่งออกเป็น 3 ระดับ ได้แก่ ระดับจังหวัด, ระดับภาค และระดับทั่วประเทศ
ทั้งนี้ ระเบียบกระทรวงมหาดไทย ว่าด้วยรายจ่ายของอปท. เกี่ยวกับค่าบำรุงสมาคม พ.ศ.2555 กำหนดให้ เทศบาลที่เป็นสมาชิกต้องชำระค่าบำรุงให้แก่ส.ท.ท.ไม่เกิน 750,000 บาท ซึ่งว่าเป็นเงินที่สูงมาก หากเทียบกับประโยชน์ที่ท้องถิ่นได้รับ อีกทั้ง การดำเนินงานของส.ท.ท.ยังไม่ก่อให้เกิดประโยชน์โดยตรงต่อประชาชน และอาจทำให้เกิดความเสียหาย ต่อระบบการเงินการคลังของเทศบาลได้

MThai News
ขอบคุณข้อมูลจาก… สำนักข่าวไทย
