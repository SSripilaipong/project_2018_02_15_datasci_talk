บอร์ดการบินไทย มีมติเห็นชอบให้ขายเครื่องบินเก่าเพิ่มเติม 8 ลำ และเตรียมปลดเกษียณพนักงานก่อนกำหนด หวังลดรายจ่าย 8,000 – 9,000 ล้านบาท ภายในปีนี้
นายจรัมพร โชติกเสถียร กรรมการผู้อำนวยการใหญ่ บริษัทการบินไทย จำกัด (มหาชน) เปิดเผยว่า ที่ประชุมคณะกรรมการการบินไทย เห็นชอบให้ขายเครื่องบินเก่า ที่ปลดระวางเพิ่มเติมอีก 8 ลำ จากก่อนหน้านี้ที่ขายไปแล้ว 10 ลำ รวมขายไปแล้วทั้งสิ้น 18 ลำ เพื่อลดรายจ่าย ตามแผนฟื้นฟูกิจการของการบินไทย
โดยเครื่องบินที่ขายรอบนี้เป็นขายให้แก่ผู้ซื้อ 2 ราย แบ่งเป็นเครื่องบินรุ่นโบอิ้ง 737 จำนวน 4 ลำ และแอร์บัส เอ330 อีก 4 ลำ โดยคาดว่ารับรู้รายได้จากการขายดังกล่าวในช่วงไตรมาส 3 แต่จะมีผลต่อรายรับไม่มากนัก เพราะเป็นเครื่องบินเก่าที่มีอายุเกิน 20 ปี จึงไม่ได้ตั้งสำรองด้อยค่าไว้สูง 
อย่างไรก็ตาม ในปี 58นี้ การบินไทยตั้งเป้าจะขายเครื่องบินเก่าจำนวน 42 ลำ เพื่อลดขนาดฝูงบินให้เหลือ 89 ลำ แต่จากการประเมินล่าสุด คาดว่าจะขายได้เพียง 30 ลำ เนื่องจากมีเครื่องบินรุ่นเก่าที่ขายค่อนข้างยาก
นอกจากนี้ที่ประชุม ยังเห็นชอบให้เกษียณพนักงานก่อนกำหนด (เออรี รีไทร์) เพื่อเป็นลดค่าใช้จ่ายอีกทางหนึ่ง แต่มีจำนวนเท่าใดนั้นยังต้องพิจารณากันอีกที ซึ่งอยู่ระหว่างการแจ้งข้อมูลกับพนักงานภายในก่อน โดยทั้งปี 58 ได้ตั้งงบประมาณรองรับการเออรีรีไทร์ปีนี้ไว้ 5,500 ล้านบาท และตั้งแผนการลดรายจ่ายของการบินไทยทั้งปีให้ได้ 8,000-9,000 ล้านบาท

MThai News

