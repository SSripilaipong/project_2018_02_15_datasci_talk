ขยะล้นเมือง! รัฐ เล็งเก็บ ค่าจัดการขยะเดือนละ 220บ./ครัวเรือน เพื่อแก้ปัญหาขยะ วอนประชาชนเข้าใจ
วันนี้ (17มิ.ย.)พล.ต.สรรเสริญ แก้วกำเนิด รองโฆษกประจำสำนักนายกรัฐมนตรี ได้แถลงผลการประชุม ครม. เกี่ยวกับการบริหารจัดการขยะ ว่า กระทรวงมหาดไทยได้วางมาตรการบริหารจัดการขยะมูลฝอยไว้ 3 มาตรการ คือ 1.การจัดกลุ่มพื้นที่ให้กับขยะมูลฝอย 2.การจัดหาค่าใช้จ่ายในการดำเนินงานให้เกิดความเหมาะสม 3.การแก้ไขปรับปรุงกฎหมาย อีกทั้งคาดว่าจะเพิ่มค่าธรรมเนียมจัดเก็บค่าขยะเป็น 220 บาท/ครัวเรือน


โดยมาตรการดังกล่าวต้องขึ้นอยู่กับแต่ละชุมชน หากขยะมูลอยู่ในบริเวณพื้นที่ชุมชนใด ชุมชนนั้นต้องรับผิดชอบ ซึ่งปัจจุบันมีปริมาณขยะถึง 23 ล้านตันต่อปี ตกวันละ 6 หมื่นตัน
ขณะที่การบริหารจัดการขยะยังไม่เห็นผลเท่าที่ควร แม้ว่ากระทรวงสาธารณสุขได้กำหนดกฎหมาย อัตราค่าธรรมเนียมค่าบริหารจัดการขยะ 40 บาทต่อครัวเรือน แต่การดำเนินการจริงเฉลี่ยแล้วตกเดือนละ 23 บาท/ครัวเรือนเท่านั้น ส่งผลให้ไม่เพียงพอต่อการบริหารจัดการขยะ
อย่างไรก็ตาม ทางกระทรวงมหาดไทย ยังขาดเงินในส่วนนี้อยู่ 1 หมื่นบาท แต่ได้นำเงินของท้องถิ่นเข้ามาช่วยเหลือ จึงจำเป็นต้องสร้างความเข้าใจกับประชาชนในการบริหารจัดการขยะ ซึ่งยังไม่ได้กำหนดการจัดเก็บค่าธรรมเนียมดังกล่าว และอยู่ในขั้นตอนของการศึกษาข้อมูล เพื่อแก้ไขปัญหาขยะที่ล้นเมืองอยู่ขณะนี้


MThai News
ขอบคุณข้อมูลจาก… ทีนิวส์
