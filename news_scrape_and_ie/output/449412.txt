การบินไทย  รักษามาตรฐานด้านความปลอดภัยสูงสุด เพื่อสร้างความมั่นใจแก่ผู้ใช้บริการ
จากกรณีกรมการบินพลเรือน (บพ.) ของประเทศไทย ถูกตรวจสอบตามโครงการตรวจสอบการกำกับดูแลความปลอดภัยสากล จากองค์การการบินพลเรือนระหว่างประเทศ (ICAO) และพบข้อบกพร่องอย่างมีนัยสำคัญ (SSC) โดยมีสัญลักษณ์ธงแดงปรากฏที่ชื่อประเทศไทยในเว็บไซต์ของ ICAO นั้น



ล่าสุด (18 มิ.ย. 58) นายจรัมพร โชติกเสถียร กรรมการผู้อำนวยการใหญ่ บริษัท การบินไทย จำกัด (มหาชน) ระบุเป็นการแสดงว่า กรมการบินพลเรือนของประเทศไทยยังมีการกำกับดูแลด้านความปลอดภัยที่ยังไม่เพียงพอตามมาตรฐานของ ICAO แต่ไม่ได้หมายความว่า การบริการเดินอากาศ สายการบิน เครื่องบิน และสนามบินของประเทศไทยมีข้อบกพร่องหรือไม่ได้มาตรฐานด้านความปลอดภัยแต่อย่างใด
อย่างไรก็ตาม ตั้งแต่วันที่ 13 ก.พ. 58 เป็นต้นมา ประเทศต่าง ๆ ได้รับทราบถึงกรณี ICAO พบข้อบกพร่องที่มีนัยสำคัญของกรมการบินพลเรือนของไทยแล้ว โดยประเทศต่าง ๆ ได้เพิ่มการตรวจสอบมาตรฐานความปลอดภัยของการปฏิบัติการบินในทุก ๆ ด้าน ของการบินไทย (Ramp Inspection, Station Audit and Base Audit) และผลการตรวจสอบอยู่ในเกณฑ์ดี ซึ่งเป็นการแสดงให้เห็นว่า การบินไทยยังคงรักษามาตรฐานด้านความปลอดภัยสูงสุด


