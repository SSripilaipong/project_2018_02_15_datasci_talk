สปช. เร่งแก้กฎหมายกำกับดูแลรัฐวิสาหกิจ โดยกำหนดแต่งตั้งคณะกรรมการต้องมาจากคนนอกที่เป็นผู้เชี่ยวชาญด้านต่างๆ 100% เพื่อลดการแทรกแซงของนักการเมือง
นายเทียนฉาย กีระนันท์ ประธานสภาปฏิรูปแห่งชาติ (สปช.) เปิดเผยว่า กำลังเร่งดำเนินการแก้ไขกฎหมายกำกับดูแลรัฐวิสาหกิจ โดยบุคคลที่จะเข้ามาดำรงตำแหน่งกรรมการ ต้องมีสัดส่วนจากคนนอกที่เป็นผู้เชี่ยวชาญ 100% แทนการแต่งตั้งโดยตำแหน่ง เพื่อลดปัญหาการแทรกแซงทางการเมือง


โดยที่ผ่านมา พยายามสร้างธรรมาภิบาลให้กับรัฐวิสาหกิจ แต่ยังไม่มีความจริงจังมากพอ ซึ่งผู้ดำรงตำแหน่งกรรมการต้องเป็นผู้ปฏิบัติหน้าที่แทนเจ้าของหรือผู้ถือหุ้นที่เป็นประชาชนทั้งประเทศ จึงเล็งเห็นว่าการกำหนดสัดส่วนคณะกรรมการรัฐวิสาหกิจ โดยเป็นผู้เชี่ยวชาญในด้านต่างๆ 1 ใน 3 ของคณะกรรมการ เพื่อป้องกันไม่ให้นักการเมืองส่งตัวแทนเข้ามาหาผลประโยชน์ แต่ปัจจุบันยังไม่สามารถทำให้ระบบการบริหารงานของรัฐวิสาหกิจแก้ปัญหาดังกล่าวได้อย่างเนื่อง เนื่องจากหากมีการเปลี่ยนรัฐบาล คณะกรรมการรัฐวิสาหกิจก็ต้องเปลี่ยนตามไปด้วย
ทั้งนี้ สปช.ได้เร่งพิจารณาบทบาทของรัฐวิสาหกิจอย่างเต็มที่ และแบ่งหน้าที่ของรัฐวิสาหกิจเป็น 2 ประเภท คือ รัฐวิสาหกิจที่ดูแลสังคม โดยประกอบธุรกิจไม่หวังผลกำไร และรัฐวิสาหกิจที่เน้นทำธุรกิจ เช่น สถาบันการเงินของรัฐ ที่ต้องเปิดให้มีการแข่งขัน หากรัฐวิสาหกิจใดไม่สามารถดำเนินต่อไปได้ก็ควรเลิกกิจการ และไม่ปล่อยทิ้งไว้เหมื่อนที่ผ่านมา


MThai News
ขอบคุณข้อมูลจาก… dailynews
