กรมการขนส่งทางบก จัดระเบียบแท็กซี่ 4 ห้างดัง ย่านราชประสงค์ จับแท็กซี่กระทำผิดแล้ว 180 ราย พร้อมวอนประชาชนผู้ใช้บริการแท็กซี่ ใช้แอพพลิเคชั่น   DLT Check in  เพิ่มความปลอดภัย
นายธีระพงษ์ รอดประเสริฐ อธิบดีกรมการขนส่งทางบก เปิดเผยว่า กรมการขนส่งทางบก ร่วมกับทหารจากมณฑลทหารบกที่ 11 เจ้าหน้าที่ตำรวจ และห้างสรรพสินค้า ระดมกำลังจัดระเบียบการให้บริการรถแท็กซี่บริเวณห้างสรรพสินค้า 4 แห่ง ย่านราชประสงค์ ในชั่วโมงเร่งด่วนระหว่างเวลา 16.30 น. – 20.00 น. เมื่อวันที่ 24 มี.ค.58 – 12 มิ.ย.58 ที่ผ่านมา ตรวจสอบพบแท็กซี่กระทำความผิดแล้วจำนวนทั้งสิ้น 180 ราย โดยในจำนวนนี้ได้ทำการสั่งพักใช้ใบอนุญาตขับขี่ทันที 4 ราย เนื่องจากกระทำความผิดซ้ำซาก กรณีปฏิเสธผู้โดยสาร



สำหรับการจัดระเบียบในครั้งนี้ พบว่า การกระทำความผิดฐานปฏิเสธผู้โดยสารมีจำนวนสูงสุดถึง 86 ราย โดยบริเวณหน้าห้างสรรพสินค้า MBK เซ็นเตอร์ พบการกระทำผิดสูงสุด 56 ราย รองลงมา ห้างสรรพสินค้าเซ็นทรัลเวิลด์ จำนวน 48 ราย ห้างสรรพสินค้าสยามพารากอน จำนวน 46 ราย และห้างสรรพสินค้าแพลทินัม แฟชั่นมอลล์ จำนวน 30 ราย ซึ่งแท็กซี่ที่พบว่าเป็นความผิดครั้งแรก และได้ทำการลงโทษเปรียบเทียบปรับ พร้อมส่งตัวเข้ารับการอบรมเพื่อสร้างจิตสำนึกการบริการที่ดีแล้วทุกราย



นอกจากนี้ ยังได้เพิ่มมาตรการลงโทษหนัก สำหรับผู้ขับรถแท็กซี่ที่มีพฤติกรรมเอาเปรียบผู้โดยสาร โดยเฉพาะนักท่องเที่ยวชาวต่างชาติ เช่น ขู่ทำร้ายนักท่องเที่ยว ทอดทิ้งไม่ส่งนักท่องเที่ยวตามจุดหมายปลายทางที่ได้ตกลงไว้ รวมถึงมีพฤติกรรมลามกอนาจารเหล่านี้ จะพิจารณาลงโทษพักใช้หรือเพิกถอนใบอนุญาตทันที เพื่อรักษามาตรฐานคุณภาพการให้บริการ และรักษาภาพลักษณ์การท่องเที่ยวของประเทศในสายตานานาชาติอีกด้วย
ทั้งนี้ กรมการขนส่งทางบก จึงอยากขอความร่วมมือ ผู้ประกอบการแท็กซี่และผู้ขับรถแท็กซี่ตระหนักถึงความสำคัญของการให้บริการที่ดี ไม่เอาเปรียบผู้โดยสาร ซึ่งจะเป็นการเพิ่มความเชื่อมั่นให้แก่ผู้ใช้บริการ ซึ่งทางขนส่งได้ติดตั้งกล้องวงจรปิด CCTV เพื่อตรวจสอบพฤติกรรมการให้บริการตลอดทั้งวัน รวมถึงขอความร่วมมือประชาชนเช็กอินผ่านแอพพลิเคชั่น DLT Check in ทุกครั้งที่ใช้บริการรถแท็กซี่ เพิ่มความปลอดภัยในการเดินทาง และเพื่อให้การดำเนินการจัดระเบียบรถแท็กซี่เป็นไปอย่างมีประสิทธิภาพ และสามารถพัฒนาคุณภาพการให้บริการด้วยรถแท็กซี่ได้อย่างยั่งยืน


MThai News
ขอบคุณข้อมูลจาก… Thanonline
