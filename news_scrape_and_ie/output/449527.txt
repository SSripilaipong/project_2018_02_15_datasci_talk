กรมบัญชีกลาง เตรียมปรับเปลี่ยนระบบจัดซื้อจัดจ้างของภาครัฐทั่วประเทศ เป็นแบบระบบอิเล็กทรอนิกส์ อี-บิดดิ้งและอี-มาร์เก็ต ป้องกันการทุจริต เริ่มวันที่ 1 ตุลาคมนี้
นายมนัส แจ่มเวหา อธิบดีกรมบัญชีกลาง เปิดเผยว่า รัฐบาลเตรียมนำระบบจัดซื้อจัดจ้างแบบอิเล็กทรอนิกส์ E-Bidding (อี-บิดดิ่ง)และ E-Market (อี-มาร์เก็ต) มาใช้แทนระบบ E-Auction (อี-ออคชั่น) เดิมที่ใช้ในการประกวดราคามามาตั้งแต่ปี 2549 จนถึงปัจจุบัน เพื่อป้องกันปัญหาการทุจริต และการรั่วไหลของงบประมาณ คาดว่าจะเปิดใช้ระบบอิเล็กทรอนิกส์ทั้ง 2 ระบบ ในวันที่ 1 ตุลาคมนี้


โดย กรมบัญชีกลาง ได้นำมาทดลองใช้กับ กระทรวงการคลังและหน่วยงานรัฐวิสาหกิจ สังกัดกระทรวงการคลัง ตั้งแต่เดือนกุมภาพันธ์ที่ผ่านมา พบว่า ระบบอี-บิดดิ่ง และอี-มาร์เก็ต สามารถดำเนินการจัดซื้อจัดจ้างและเปิดประมูลแบบผ่านอิเล็กทรอนิกส์ได้อย่างรวดเร็ว มีประสิทธิภาพ ซึ่งระบบอี-ออคชั่น เดิมจะเป็นการพบปะระหว่างหน่วยงานภาครัฐและเอกชน ทำให้มีการตั้งข้อสงสัยกันว่ามีการทุจริต และมีการฟ้องร้องในหลายโครงการทำให้การดำเนินงานในแต่ละโครงการล่าช้า เนื่องจากต้องเปิดประมูลใหม่อีกครั้ง ทางกรมฯจึงได้จัดหาระบบที่สามารถป้องกันการทุจริตไม่ให้เกิดขึ้นอีก
ทั้งนี้ ในช่วง 2-3 เดือนที่ผ่านมา ทางกรมฯได้เร่งประชาสัมพันธ์ไปยังหน่วยงานต่างๆทั้งภาครัฐและเอกชนทั่วประเทศ เกี่ยวกับการปรับเปลี่ยนการใช้ระบบจัดซื้อจัดจ้างจากเดิมมาเป็นแบบอิเล็กทรอนิกส์ ซึ่งหลายหน่วยงานยังต้องทำความเข้าใจกับระบบใหม่ต่อไป


MThai news
ขอบคุณข้อมุลจาก… สำนักข่าวไทย
