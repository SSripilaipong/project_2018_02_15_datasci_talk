กระทรวงพาณิชย์  เปิดตัว ร้านฉลาดซื้อ ประหยัดใช้  หนุน ร้านค้าส่งค้าปลีก คืนกำไรสู่สังคม
วันนี้ (19 มิ.ย. 58) นางอภิรดี ตันตราภรณ์ รัฐมนตรีช่วยว่าการกระทรวงพาณิชย์ เผยร้านฉลาดซื้อ ประหยัดใช้ เป็นความร่วมมือระหว่างกรมพัฒนาธุรกิจการค้ากับผู้ค้าส่งค้าปลีกสินค้าอุปโภคบริโภคประจำวัน ทั้งในเขตกรุงเทพฯและปริมณฑล จำหน่ายสินค้าที่จำเป็นในชีวิตประจำวันกว่า 30 รายการ หมุนเวียนลดราคาต่ำกว่าตลาดร้อยละ 10 เพื่อช่วยบรรเทาค่าครองชีพแก่ประชาชน



ขณะที่ผู้ผลิตสินค้ารายใหญ่ร่วมให้การสนับสนุนสินค้าราคาประหยัดเพื่อจำหน่ายผ่าน บริษัท ดีดี ธัญการย์ จำกัด ซึ่งเปิดร้านค้าจำหน่ายสินค้าอุปโภคบริโภคประจำวันราคาประหยัด ภายใต้ชื่อ ดีดี ซุปเปอร์มาร์เก็ต และจะขยายสาขาอีกเดือนละ 4 สาขา ถึงสิ้นปีรวม 14 สาขา
ทั้งนี้ โครงการฉลาดซื้อ ประหยัดใช้ เป็นโครงการที่ช่วยแก้ไขปัญหาค่าครองชีพของประชาชน ดำเนินการควบคู่ไปกับมาตรการบรรเทาปัญหาค่าครองชีพอื่น ๆ เช่น โครงการธงฟ้า โครงการเทใจคืนสุข และร้านอาหารหนูณิชย์ ซึ่งต่อไปกระทรวงพาณิชย์เตรียมจัดกิจกรรมอื่น ๆ อีก เพื่อช่วยบรรเทาค่าครองชีพแก่ประชาชนอย่างต่อเนื่อง
ขอบคุณข้อมูล  สำนักข่าวไทย
MThai News
