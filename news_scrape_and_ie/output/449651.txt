รมว.คมนาคม ทดลองนั่งรถเมล์ไฟฟ้า สาย 63 ลุ้นเสนอ ครม.ปรับเปลี่ยนการจัดซื้อรถเมล์ล็อตที่เหลือ เป็นแบบพลังงานไฟฟ้า
พล.อ.อ.ประจิน จั่นตอง รัฐมนตรีว่าการกระทรวงคมนาคม พร้อมด้วย พล.ต.อ.เอก อังสนานนท์ ประธานกรรมการบริหารกิจการองค์การขนส่งมวลชนกรุงเทพ และคณะผู้บริหาร ร่วมทดลองนั่งรถโดยสารไฟฟ้า ในเส้นทาง สาย 63 จากป้ายรถโดยสารเกาะพหลโยธิน อนุสาวรีย์ชัยสมรภูมิ ไปยังสถานีรถไฟฟ้า BTS จตุจักร
พล.อ.อ.ประจิน กล่าวว่า สำหรับรถเมล์ไฟฟ้า เป็นรถเมล์แบบประหยัดพลังงาน ค่าบำรุงรักษาต่ำ แต่ตัวรถมีราคาแพงกว่ารถเมล์ทั่วไป 2-3 เท่า ส่วนค่าโดยสารนั้นเท่ากับรถเมล์ปกติ จะไม่มีการปรับขึ้นแต่อย่างใด ซึ่งถือเป็นอีกทางเลือกหนึ่ง ที่จะนำเข้ามาใช้บริการเพิ่ม
โดยหลังจากการทดสอบการให้บริการรถเมล์ไฟฟ้าแล้ว ขสมก. จะต้องประเมินผลการทดลอง และส่งให้กระทรวงคมนาคมพิจารณา ในแผนการจัดหารถเมล์ใหม่ 3,183 คัน ว่า ควรเลือกซื้อรถเมล์ประเภทเชื้อเพลิงใด ระหว่าง น้ำมันดีเซล ก๊าซเอ็นจีวี หรือพลังงานไฟฟ้า คาดว่าจะหาข้อสรุปได้ภายในเดือนก.ค.นี้ สำหรับรถเมล์ล็อตที่ ขสมก. ทำการประมูลมาแล้ว 489 คัน เป็นรถเมล์เอ็นจีวี ส่วนที่เหลืออีก 2,694 คัน อาจต้องทำการทบทวนความเหมาะสมอีกครั้งหนึ่ง
MThai News
ขอบคุณข้อมูลจาก… inn
