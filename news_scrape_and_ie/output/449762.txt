ไทย-กัมพูชา ผุดแคมเปญร่วมออกวีซ่าเดียว-เที่ยวสองประเทศ อำนวยความสะดวกเดินทาง แลกเปลี่ยนนักท่องเที่ยว คาดเริ่มใช้ระหว่างปี2558-2560
รายงานข่าวแจ้งว่า ขณะนี้ทางการไทยและกัมพูชา ได้มีการหารือร่วมมือกันเกี่ยวกับการท่องเที่ยวระหว่างประเทศ ด้วยการเปิดแคมเปญ “วีซ่าเดียว เที่ยวได้สองประเทศ” หรือ “สองอาณาจักร, หนึ่งจุดหมายปลายทาง” (Two Kingdoms, One Destination) เพื่อให้นักท่องเที่ยวที่สนใจจะเดินทางมายังดินแดนดังกล่าวไม่ต้องเสียเวลา และยุ่งยากในเรื่องของหนังสือเดินทาง อีกทั้งยังเป็นการแลกเปลี่ยนนักท่องเที่ยวระหว่างกัน

โดยนายทิธ จันธา รัฐมนตรีช่วยกระทรวงการท่องเที่ยวของกัมพูชา เผยว่า หากแคมเปญนี้เริ่มต้นขึ้นการท่องเที่ยวทั้ง 2 ดินแดนจะสะดวกสบายและง่ายขึ้น ทางกัมพูชาเองจะได้อานิสงค์จากโครงการ เพราะจะทำให้มีนักท่องเที่ยวจากยุโรป และสหรัฐฯ เดินทางมายังกัมพูชามากขึ้นผ่านสายการบินของไทยที่มีอยู่จำนวนมาก
ขณะที่นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬาของไทย ได้เผยต่อว่า แคมเปญนี้เป็นการมองไปข้างหน้าร่วมกัน เพื่อแลกเปลี่ยนนักเดินทางต่างชาติ และอำนวยความสะดวกในการเดินทางของทั้งสองประเทศ และแผนนี้จะส่งเสริมการท่องเที่ยวระหว่างอาเซียน โดยคาดว่าจะใช้ได้ระหว่างปี 2558-2560
สำหรับการเดินทางท่องเที่ยว “สองอาณาจักร, หนึ่งจุดหมายปลายทาง” จะแบ่งเป็น 2 เส้นทางคือ เส้นทางแรกจะเป็นการเดินทางตลอดแนวชายฝั่งบริเวณอ่าวไทย โดยเดินทางผ่านกรุงเทพฯ, ระยอง และตราดในประเทศไทย ไปยังเกาะกง, สีหนุวิลล์, กัมปอตและพนมเปญ ของกัมพูชา
ส่วนอีกเส้นทางหนึ่ง จะเริ่มที่กรุงเทพฯ และสิ้นสุดที่กรุงพนมเปญ ด้วยการท่องเที่ยวบนแผ่นดิน จากอรัญประเทศในประเทศไทย จนถึงจังหวัดปอยเปต, พระตะบอง และเสียมราฐ ในกัมพูชา
MThai News

