รมว.ท่องเที่ยวและกีฬา ยืนยันโรคเมอร์สไม่กระทบการท่องเที่ยวไทย ชี้ยังไม่แพร่ระบาด เชื่อต่างชาติมั่นใจมาตรการดูเเลและเฝ้าระวัง
วันที่ 21มิ.ย.  นางกอบกาญจน์ วัฒนวรางกูร  รัฐมนตรีว่าการกระทรวงการท่องเที่ยวและกีฬา เปิดเผยภายหลังร่วมกับกระทรวงสาธารณสุข ตรวจเยี่ยมจุดคัดกรองผู้โดยสารขาเข้าจาก 37 สายการบินที่มาจากประเทศตะวันออกกลางและเกาหลีใต้ เพื่อเฝ้าระวังและป้องกันโรคทางเดินหายใจตะวันออกกลางหรือ โรคเมอร์สที่สนามบินสุวรรณภูมิว่า


ความเชื่อมั่นจากนักท่องเที่ยวต่างชาติ หลังจากไทยพบผู้ติดเชื้อโรคเมอร์ส จากการเช็ค Booking ของการท่องเที่ยวแห่งประเทศไทย ยังไม่มีการยกเลิกเที่ยวบิน เชื่อว่าการที่ประเทศไทยมีผู้ป่วยโรคเมอร์ส จะไม่กระทบต่อสถานการณ์ท่องเที่ยว เพราะไทยยังไม่มีการแพร่ระบาด และได้มีมาตรการดูแลความปลอดภัย การคัดแยก กัก ผู้ป่วยหรือผู้สัมผัสใกล้ชิดเป็นอย่างดี
แต่ทั้งนี้ก็จะประมาทไม่ได้ จะต้องมีการเฝ้าระวังอย่างเคร่งครัด รวมทั้งมีการทำความเข้าใจกับต่างประเทศอย่างต่อเนื่อง ว่าประเทศไทยสามารถควบคุมสถานการณ์ได้
อย่างไรก็ตาม ยังไม่เห็นตัวเลขของนักท่องเที่ยวไทยที่จะเดินทางไปประเทศเกาหลีใต้ และนักท่องเที่ยวเกาหลีใต้ที่จะเดินทางมาประเทศไทย อาจจะต้องรอการตรวจสอบ ภายในอาทิตย์หน้าคาดว่าน่าจะทราบผล นอกจากนี้ยังไม่มีการปรับเป้าตัวเลขนักท่องเที่ยวที่จะเดินทางมาประเทศไทยให้ลดลง จะยังคงเป็นตัวเลข 28 ล้านคนเช่นเดิม
ด้านน.พ.โสภณ เมฆธน อธิบดีกรมควบคุมโรค เปิดเผยความคืบหน้าอาการผู้ป่วยชายชาวโอมาน อายุ 75 ปี ซึ่งติดเชื้อไวรัสเมอร์สรายแรกในประเทศไทยว่า ขณะนี้ผู้ติดเชื้อมีอาการดีขึ้น สามารถหายใจได้เอง และยังคงพักรักษาตัวในห้องกักกันโรค ที่สถาบันบำราศนราดูรอยู่เช่นเดิม ส่วนหลานชาย ที่เดินทางมาประเทศไทยด้วยกันนั้น ต้องรอผู้เชี่ยวชาญสรุปผลการตรวจอีกครั้งหนึ่ง

ขอบคุณข้อมูลจาก  TNN24
MThai News
