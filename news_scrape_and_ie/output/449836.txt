บขส. เผย ประชาชนใช้บริการลดลงถึง 30% และหันไปใช้บริการสายการบินโลว์คอสต์มากขึ้น คาดว่าอนาคตอาจจะลดลงอีกหลังรถไฟฟ้าความเร็วสูงเปิดตัว
นายอนุสรณ์ แสงนิ่มนวล ประธานกรรรมการ บริษัท ขนส่ง จำกัด (บขส.) เปิดเผยว่า ปัจจุบันปริมาณผู้โดยสารที่ใช้บริการของ บขส. มีแนวโน้มปรับลดลงอย่างต่อเนื่อง ล่าสุดลดลงถึง 30% สาเหตุน่าจะมาจากประชาชนหันไปใช้บริการสายการบินโลว์คอสต์มากขึ้น
เพราะมีอัตราค่าโดยสารที่ใกล้เคียงและสะดวกสบายกว่า บขส. อีกทั้งรัฐบาลเตรียมนำรถไฟฟ้าความเร็วสูง มาให้บริการในการเดินทางออกต่างจังหวัดอีกหลายเส้นทาง คาดว่าจะส่งผลกระทบต่อการเดินรถของ บขส. เป็นอย่างมาก


อย่างไรก็ตาม บอร์ด บขส. มีความเห็นว่า ต้องปรับบทบาทของบขส.ใหม่ ให้สอดคล้องกับทิศทางความต้องการในการเดินทางของประชาชนในอนาคต
โดยในช่วงปลายเดือนมิ.ย.นี้ ได้นัดสัมมนาเพื่อเตรียมจัดทำแผนยุทธศาสตร์การพัฒนาพร้อมหามาตรการบริหารต้นทุนการเดินรถและรายได้ให้มีประสิทธิภาพสูงสุดในระยะยาว 15 ปี ซึ่งอาจจำเป็นต้องปรับลดจำนวนเที่ยวในบางเส้นทาง
รวมถึงปรับลดขนาดของรถบัสขนาดใหญ่เป็นรถบัสมินิ รวมถึงเปิดที่ดินหรือทรัพย์สินบางส่วนให้เอกชนเช่าเชิงพาณิชย์ นอกจากนี้จะเร่งปรับปรุงสถานีบขส.ในต่างจังหวัดที่ทรุดโทรมให้มีมาตรฐาน และทันสมัยมากขึ้น
MThai News
ขอบคุณข้อมูลจาก… posttoday
