กระทรวงคมนาคม เร่งแก้ พ.ร.บ.เดินอากาศ พ.ศ.2497 รับมือ ICAO หลังปักธงแดงไทย เนื่องจาก พ.ร.บ.เก่าล้าสมัย ไม่สอดคล้องกับธุรกิจการบินปัจจุบัน
วันนี้ (22 มิ.ย.) พล.อ.อ.ประจิน จั่นตอง รัฐมนตรีว่าการกระทรวงคมนาคม เป็นประธานประชุมร่วมกับหน่วยงานที่เกี่ยวข้องในการแก้ไข พ.ร.บ.เดินอากาศ พ.ศ.2497 หลังจากองค์การการบินพลเรือนระหว่างประเทศ หรือ ไอซีเอโอ ได้เข้าตรวจสอบ พบว่า พ.ร.บ.เดินอากาศของไทย ล้าสมัยและไม่รองรับสภาพการให้บริการของธุรกิจการบินในปัจจุบัน ล่าสุดได้ปักธงแดงประเทศไทย ในเว็บไซต์สาธารณะ เมื่อวันที่ 18 มิ.ย.ที่ผ่านมา


โดยการประชุมครั้งนี้ ได้ทำการยกร่าง พ.ร.บ.เดินอากาศใหม่ ให้มีความทันสมัยมากขึ้นสอดคล้องกับธุรกิจการบินของประเทศ ไม่ว่าจะเป็นด้านการกำกับดูแล การบริหารความปลอดภัย และการกำหนดอัตราเจ้าหน้าที่ ตลอดจนการจัดการความปลอดภัยของอากาศยานทุกด้าน
รวมถึงการบังคับใช้พื้นที่ปล่อยโคมลอยบริเวณใกล้เคียงสนามบิน ที่อาจกระทบต่ออากาศยาน ทั้งนี้ เพื่อให้การบินของไทยมีความปลอดภัยใกล้เคียงกับมาตรฐานสากล โดยคาดว่าการยกร่างกฎหมายดังกล่าวจะสามารถบังคับใช้ได้ในเดือนตุลาคม 2558

MThai News
ขอบคุณข้อมูลจาก… สำนักข่าวไทย
