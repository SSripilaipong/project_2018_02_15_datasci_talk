กระทรวงการคลัง พิจารณาโอนที่ดินมักกะสันแลกหนี้ รฟท. พร้อมขยายระยะเวลาเช่าเป็น 100 ปี ให้ครอบคลุมภาระหนี้ 1.2 แสนล้านบาท
นายสมหมาย ภาษี รัฐมนตรีว่าการกระทรวงการคลัง เป็นประธานในการประชุมร่วมกับ กรมธนารักษ์ และการรถไฟแห่งประเทศไทย (รฟท.) เกี่ยวกับแผนแม่บทการพัฒนาที่ดินมักกะสัน โดยกรมธนารักษ์ และรฟท. ได้โอนที่ดินบริเวณดังกล่าว กว่า 497 ไร่ แลกกับการช่วยเหลือภาระหนี้ให้กระทรวงการคลังรับผิดชอบในวงเงิน 1.2 แสนล้านบาท อีกทั้ง คลังยังเสนอให้ขยายเวลาเช่าพื้นที่จากเดิม 60 ปี เพิ่มเป็น 100 ปี เพื่อให้ครอบคลุมหนี้ทั้งหมดของรฟท.


ทั้งนี้ ที่ดินดังกล่าวต้องนำมาใช้ประโยชน์ในด้านต่างๆ ให้เหมาะสม โดยการสร้างอาคารเชิงพาณิชย์ 140 ไร่ พิพิธภัณฑ์ 30 ไร่ สวนสาธารณะ 150 ไร่ ส่วนอีก 177 ไร่ เตรียมรองรับการพัฒนาในอนาคต
ในส่วนของการพัฒนาพื้นที่สวนสาธารณะและบึงมักกะสัน ได้จัดทำแผนบริหารจัดการน้ำและสร้างเลนจักรยาน พร้อมสถานที่พักผ่อน ออกกำลังกาย นอกจากนี้ยังเตรียมสร้างพิพิธภัณฑ์การรถไฟไทย เพื่อจัดแสดงประวัติความเป็นมาของรถไฟไทยตั้งแต่สมัยรัชกาลที่ 5 จนถึงปัจจุบัน คาดว่าจะได้ข้อสรุปทั้งหมดและเสนอต่อครม.ในเดือนกรกฎาคมนี้

MThai News
ขอบคุณข้อมูลจาก… Voicetv
