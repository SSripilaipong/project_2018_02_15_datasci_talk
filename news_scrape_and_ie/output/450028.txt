ไทย เเอร์เอเชีย เอกซ์  แจ้งระงับเส้นทางบินกรุงเทพฯ –  ซัปโปโร  ตั้งแต่ 1 ส.ค. นี้ หลัง  ICAO  ปักธงแดง
จากกรณีสถานการณ์ปัญหาทางด้านสถานการณ์การบินของประเทศไทยกับทางองค์การการบินพลเรือนระหว่างประเทศ (ICAO) ยังไม่กลับมาสู่สภาวะปกตินั้น ล่าสุด (23 มิ.ย. 58) นายนัตดา บุรณศิริ ประธานเจ้าหน้าที่บริหาร สายการบินไทย เเอร์เอเชีย เอกซ์ เผยว่า ไทยแอร์เอเชีย เอกซ์ จำเป็นต้องระงับการให้บริการชั่วคราวในเส้นทางกรุงเทพฯ-ซัปโปโร ซึ่งมีเที่ยวบินตรงทุกวัน ตั้งแต่วันที่ 1 ส.ค. 58 เป็นต้นไป
ทั้งนี้ เส้นทางดังกล่าว เป็นเส้นทางที่ได้รับผลกระทบเส้นทางเดียว ซึ่งผู้โดยสารที่สำรองที่นั่งล่วงหน้า เเละมีกำหนดเดินทางกรุงเทพฯ-ซัปโปโร ตั้งเเต่วันที่ 31 ก.ค. 58 เเละ ซัปโปโร-กรุงเทพฯ ตั้งเเต่วันที่ 1 ส.ค. 58 เป็นต้นไป สามารถรับข้อเสนอทดเเทนต่าง ๆ ได้เต็มที่
สำหรับเส้นทางกรุงเทพฯ-โตเกียว , กรุงเทพฯ-โอซากา ประเทศญี่ปุ่น เเละ กรุงเทพฯ-โซล ประเทศเกาหลีใต้ ยังให้บริการทุกเที่ยวบินตามปกติ เนื่องจากเป็นเส้นทางที่ไทยเเอร์เอเชีย เอกซ์ ได้รับอนุญาตการบินประจำก่อนเกิดข้อปัญหากรณี ICAO



นอกจากนี้ ผู้โดยสารที่มีกำหนดการเดินทางในเที่ยวบิน XJ620 กรุงเทพฯ-ซัปโปโร ตั้งแต่วันที่ 31 ก.ค. 58 และเที่ยวบิน XJ621 ซัปโปโร-กรุงเทพฯ ตั้งแต่วันที่ 1 ส.ค. 58 เป็นต้นไปนั้น มีทางเลือกดังนี้
1. การเปลี่ยนแปลงการเดินทางให้เร็วขึ้น โดยเที่ยวบิน XJ620 กรุงเทพฯ-ซัปโปโร สามารถเลือกเดินทางได้ในเที่ยวบิน D7620 ตั้งแต่วันนี้-30 ก.ค. 58 และเที่ยวบิน XJ621 ซัปโปโร-กรุงเทพฯ สามารถเลือกเดินทางได้ในเที่ยวบิน D7621 ตั้งแต่วันนี้-31 ก.ค. 58 โดยไม่เสียค่าใช้จ่ายจำนวน 1 ครั้ง
2. การเปลี่ยนแปลงเส้นทางบินไปและกลับโตเกียว หรือโอซากา โดยสายการบินไทย แอร์เอเชีย เอ็กซ์ (เฉพาะเที่ยวบิน XJ) ในช่วงเวลา 14 วัน ก่อนหรือหลังตามกำหนดเดินทางเดิม โดยไม่เสียค่าใช้จ่ายได้จำนวน 1 ครั้ง สามารถตรวจสอบตารางเที่ยวบินเพิ่มเติมได้ที่ www.airasia.com
3. การเก็บยอดวงเงินไว้ใช้สำหรับการสำรองที่นั่งในครั้งต่อไประยะเวลา 180 วัน (Credit Shell) ซึ่งท่านผู้โดยสารสามารถใช้ Credit Shell ในการชำระค่าสินค้าและบริการของกลุ่มสายการบินแอร์เอเชียที่ www.airasia.com (บัตรโดยสาร, บริการเลือกที่นั่ง, บริการสั่งอาหารล่วงหน้า และบริการลงทะเบียนน้ำหนักสัมภาระ)
4. การคืนเงินเต็มจำนวน (Full Refund) ผ่านช่องทางชำระค่าบัตรโดยสารที่ท่านได้ทำการสำรองไว้ โดยผู้โดยสารสามารถติดต่อขอรับข้อเสนอดังกล่าวผ่านทางคอลเซ็นเตอร์แอร์เอเชีย ประเทศไทย โทร. 0-2515-9999 ประเทศญี่ปุ่น โทร. 0120-963-516 หรือผ่านเว็บไซต์ทาง E-Form ที่ http://www.airasia.com/th/en/e-form.page ได้ตั้งแต่บัดนี้เป็นต้นไป
อย่างไรก็ตาม  ที่ว่างมีจำนวนจำกัดในแต่ละเที่ยวบิน โดยทางสายการบินไทย แอร์เอเชีย เอกซ์ ขอสงวนสิทธิ์ดำเนินการเปลี่ยนแปลงเที่ยวบินให้แก่ผู้โดยสารตามลำดับก่อนหลัง
MThai News
