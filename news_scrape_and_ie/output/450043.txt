กสทช.  สั่งผู้บริหาร  AIS  เยียวยาลูกค้า 12,000 ราย กรณีไม่สามารถโทรเข้า-โทรออกได้ ให้ โทรฟรี 100 นาที
จากกรณีเมื่อวันที่ 20 มิ.ย. 58 ที่ผ่านมา ลูกค้า AIS บางกลุ่มไม่สามารถโทรเข้าโทรออก หรือรับสายได้ ในช่วงเวลา 10.00 – 13.10 น. นั้น ล่าสุดวานนี้ (22 มิ.ย. 58) นายฐากร ตัณฑสิทธิ์ เลขาธิการ กสทช. ได้เชิญผู้บริหาร AIS เข้ามาชี้แจงถึงกรณีดังกล่าว



โดยทาง AIS ได้ชี้แจงว่า ปัญหาดังกล่าวเกิดจากการอัพเดทซอฟต์แวร์บนเซิร์ฟเวอร์ตัวหนึ่งเพื่ออัพเกรดคุณภาพบริการ และใช้เวลาในการรีโคฟเวอร์ข้อมูล จึงส่งผลกระทบต่อการใช้งานของลูกค้าราว 12,000  ราย  ในกลุ่มที่มีการใช้บริการเสริมพิเศษ อาทิ บริการ Call Screening ทำให้ในช่วงเวลาดังกล่าว ผู้ใช้บริการโทรศัพท์จำนวน 9,208 ราย รับสายไม่ได้แต่สามารถโทรออกได้ และผู้ใช้บริการโทรศัพท์อีกจำนวน 3,405 ราย รับสายได้แต่ไม่สามารถโทรออกได้
ทั้งนี้ เพื่อเป็นการเยียวยาผู้ใช้บริการ สำนักงาน กสทช. จึงให้ AIS กำหนดมาตรการเยียวยาและป้องกัน เป็นมาตรฐานในการให้บริการ โดยในครั้งนี้ AIS ต้องดำเนินการเยียวยาผู้ใช้บริการกลุ่มนี้ให้สามารถโทรออกได้ 100 นาทีต่อเลขหมาย สำหรับลูกค้าทั้ง 12,000 ราย ที่ได้รับผลกระทบในรอบบิลถัดไป ผู้ใช้บริการกลุ่มนี้จะได้รับเอสเอ็มเอส แจ้งจาก AIS โดยตรง
ขอบคุณข้อมูล  มติชน
MThai News
