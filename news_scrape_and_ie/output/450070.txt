หม่อมอุ๋ย เปิดใจ เปิดบ่อนคาสิโนในประเทศไทย ได้ไม่คุ้มเสีย ทั้งยังก่อให้เกิดปัญหาสังคมตามมาอีกเพียบ
วานนี้ (22 มิ.ย.) ม.ร.ว. ปรีดิยาธร เทวกุล รองนายกรัฐมนตรี ได้ให้สัมภาษณ์กรณีข้อเสนอเปิดบ่อนคาสิโนในประเทศไทยว่า เวลาดูเรื่องคาสิโน ถ้าคิดเป็นสูตรเศรษฐกิจก็เชียร์ทุกคน แต่เวลาตนดูเรื่องคาสิโนตนจะไม่คิดอย่างนักเศรษฐศาสตร์ แต่จะดูในแง่ของสังคม มีคาสิโนที่ไหนในโลกที่ขาดทุนหรือไม่ มีแต่กำไรและกำไรเยอะด้วย


“กำไรของคาสิโนคือการขาดทุนของผู้เล่นใช่ไหม ผู้เล่นที่รวยก็ไม่ต้องไปยุ่งกับเขา แต่ผู้เล่นที่จนเวลาไปเล่นแล้วมันกลายเป็นอะไร มันกลายเป็นหนี้ใช่ไหม ฉะนั้นมันชัดเจนว่า ถ้ามีคาสิโนก็จะมีคนเป็นหนี้เพิ่มขึ้น คนบางคนรวยแล้วก็เป็นหนี้ถึงหมดตัว ลูกเมียก็ลำบาก เป็นปัญหาสังคม คนเป็นหนี้ถ้าเป็นโจรยิ่งน่าสงสารใหญ่”
“ผมคิดของผมแค่นี้ ไม่ได้คิดแบบนักเศรษฐศาสตร์ ผมคิดถึงว่าถ้ามีคนสนุกสัก 80 คน สนุกแล้วขาดทุนบ้างกำไรบ้าง แต่อีกคนที่ขาดทุนแล้วเสียหาย ลูกเมียลำบาก ชีวิตลำบากเป็นหนี้เป็นสิน มันไม่คุ้มหรอก เหมือนจะได้ผลทางเศรษฐกิจแต่คนเป็นหนี้ ดังนั้นเวลาผมคิด ผมคิดอย่างนี้ ผมไม่ได้คิดสูตรเศรษฐกิจ คิดแบบสูตรเศรษฐกิจที่ไหนมันก็เป็นสูตรเศรษฐกิจ แต่ไม่ได้คิดว่าใครได้ใครเสียในเศรษฐกิจ”
ม.ร.ว.ปรีดิยาธร กล่าวอีกว่า ถ้ามีคาสิโนปัญหาสังคมจะตามมาอีกเยอะ คนสนุก 80 คน บ่อนกำไร เศรษฐกิจดูเฟื่องฟู แต่บนความทุกข์ของคนอีก 20 คนที่ตกงาน ลูกเมียถูกฟ้องเป็นหนี้ ถามว่ามันคุ้มไหมฝากถามไปที่นักเศรษฐศาสตร์ด้วย

ส่วนกรณีที่มีการระบุว่าจะนำรายได้จากคาสิโน 4-5 แสนล้านบาท มาชดเชยส่วนที่ขาดทุนของรัฐนั้น ม.ร.ว.ปรีดิยาธร ตอบว่า คุณคิดอย่างผมสิ ถ้าเอาเงินจากคาสิโนมาได้ เงินคาสิโนนั้นมาจากใคร มาจากผู้เล่น แล้วผู้เล่นคนนั้นขาดทุน ตกงาน ลูกเมียเป็นหนี้ ถามว่ามันคุ้มไหม คุ้มไหมที่จะแก้ปัญหาประเทศชาติ โดยให้ประชาชนที่ยากจนเป็นหนี้และขาดทุน มันถึงเวลาที่พูดกันตรงๆแบบนี้ เราก็หวังว่าสื่อจะถ่ายทอดให้ครบนะ ถ้าเขียนให้ครบ บางคนจะได้เข้าใจเสียที
ผู้สื่อข่าวถามต่อว่า หากมีแต่คนรวยไปเล่นคาสิโน รองนายกฯ กล่าวว่า ป้องกันได้หรือเมืองไทยและ คนรวยไปเล่นอย่างเดียวหรือเปล่า แต่คนรวยบางคนก็จนได้ ในที่สุดก็จะเป็นหนี้หมด ประเทศจะเก็บภาษีมาแก้ปัญหาอะไรก็ตาม แต่ภาษีนั้นมาจากอะไร มาจากคนจนที่ในที่สุดก็สร้างปัญหาสังคมเป็นหนี้
ส่วนกรณีกลุ่มบริษัท มาริน่า เบย์ แซนด์ ซึ่งเป็นกลุ่มทุนเจ้าของเอนเตอร์เทนเมนต์ คอมเพล็กซ์ และคาสิโน ที่ได้เข้าพบกับรัฐบาลในช่วงที่ผ่านมานั้น

ม.ร.ว.ปรีดิยาธร กล่าวว่า ได้มาพบหลายเดือนมาแล้ว “เขามาของเขาเอง เขามาพบที่ตึกบัญชาการ1 ทำเนียบรัฐบาล แต่ตนไล่กลับไปแล้ว และบอกว่าถ้ายูจะมาโดยไม่ตั้งบ่อนไอจะเปิดให้ยู เขาบอกว่ามันต้องตั้งบ่อนด้วย เราก็เห็นลายแต่แรก ซึ่งตนบอกว่ายินดีต้อนรับถ้าไม่มีบ่อน เขาก็เลยกลับไป”
ทั้งนี้ผู้สื่อข่าวได้ถามต่อว่า จะจัดการปัญหาบ่อนใต้ดินที่มีอยู่ทุกที่ได้อย่างไร ม.ร.ว.ปรีดิยาธร ตอบว่า “ก็นั่นนะสิ ก็ควรต้องปราบปราม ทำไมไม่ปราบ”
ผู้สื่อข่าวกล่าวกระเซ้าเย้าแหย่กลับไปว่า พูดแบบนี้ดูหล่อขึ้นเยอะเลย ม.ร.ว.ปรีดิยาธร ตอบว่า ไม่ได้พูดเอาหล่อ แต่ตนค้านเรื่องนี้มา10-20ปีแล้ว เพราะถ้าเปิดบ่อนโสเภณีก็มีมากขึ้นด้วยก็จะแย่ลงไปหมด
MThai News
