บิ๊กตู่  ย้ำ รัฐบาลปรับขึ้นภาษีสรรพสามิตก๊าซ  LPG  เฉพาะภาคขนส่งเท่านั้น และไม่กระทบกับภาคครัวเรือน อย่างที่มีผู้ไม่หวังดีให้ข้อมูลผิดในโลกออนไลน์
พล.ต.สรรเสริญ แก้วกำเนิด รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี ได้สั่งการหน่วยงานที่เกี่ยวข้องกับพลังงานเชื้อเพลิงก๊าซแอลพีจี ชี้แจงสร้างความเข้าใจให้กับประชาชน ในเรื่องการปรับขึ้น ภาษีสรรพสามิตก๊าซหุงต้ม แอลพีจี เพื่อให้ใกล้เคียงกับเชื้อเพลิงอื่น ซึ่งในการปรับขึ้นครั้งนี้ไม่เกี่ยวข้องกับก๊าซแอลพีจีที่ใช้ในครัวเรือน แต่ปรับขึ้นเฉพาะในภาคขนส่งเท่านั้น


เนื่องจากที่ผ่านมา มีกลุ่มผู้ไม่หวังดี สร้างความเข้าใจที่ไม่ถูกต้องให้กับประชาชน ทางโลกออนไลน์ ว่าทางรัฐบาลจัดเก็บภาษีโดยไม่คำนึงถึงผู้มีรายได้น้อย ทำให้รัฐบาลต้องการชี้แจงถึงกรณีดังกล่าว รวมถึงหน่วยงานที่เกี่ยวข้องต้องประชาสัมพันธ์ข้อมูลที่ถูกต้องให้ประชาชนทราบว่า รัฐบาลมีนโยบายการปรับขึ้นภาษีก๊าซแอลพีจี เฉพาะในภาคขนส่งเท่านั้น ไม่เกี่ยวกับภาษีหรือราคาก๊าซแอลพีจีในภาคครัวเรือน ซึ่งการปรับโครงสร้างดังกล่าวก็เพื่อไม่ให้เกิดใช้พลังงานผิดประเภท
อย่างไรก็ตาม กระทรวงพลังงานได้นำเสนออัตราการปรับขึ้นภาษีสรรพสามิตก๊าซแอลพีจี สำหรับภาคขนส่ง ให้กับกระทรวงการคลังแล้ว ซึ่งอยู่ระหว่างการพิจารณาของคลัง เพื่อนำเสนอต่อครม.ในขั้นต่อไป


MThai News
