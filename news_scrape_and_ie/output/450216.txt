กระทรวงการคลัง  จัด  ‘มหกรรมแบงก์รัฐ เพื่อประชาชน’  มอบสิทธิพิเศษในการบริการด้านการเงินให้กับประชาชน ระหว่างวันที่ 27 – 28 มิ.ย.นี้
นายรังสรรค์ ศรีวรศาสตร์ ปลัดกระทรวงการคลัง เปิดเผยว่า กระทรวงการคลัง เตรียมจัดงาน มหกรรมแบงก์รัฐ เพื่อประชาชน ภายใต้แนวคิด “ช่วยชาติ ช่วยคน ช่วยเศรษฐกิจไทย” เพื่อเป็นสื่อกลางให้กับสถาบันการเงินของรัฐ และผู้ประกอบการสินเชื่อรายย่อย เพื่อการประกอบอาชีพภายใต้การกำกับ หรือนาโนไฟแนนซ์ สามารถนำเสนอผลิตภัณฑ์ทางการเงินให้ ตลอดจนหาช่องทางการจำหน่ายสินค้า และให้ความรู้ทางการเงินแก่ประชาชน ตามนโยบายของรัฐบาล เพื่อบรรเทาความเดือดร้อนของผู้ประกอบการรายย่อยให้สามารถเข้าถึงแหล่งเงินทุนได้มากขึ้น


สำหรับสถาบันการเงินของรัฐ ที่เข้าร่วม จัดโปรโมชั่นพิเศษให้กับประชาชน อาทิ ธนาคารออมสิน และ ธ.ก.ส. จะนำเสนอ เงินฝากเผื่อเรียกอัตราดอกเบี้ยสูงพิเศษ สินเชื่อบ้านดอกเบี้ยต่ำ และสินเชื่อ SME ดอกเบี้ยพิเศษ ในขณะที่ผู้ประกอบธุรกิจสินเชื่อนาโนไฟแนนซ์จะนำเสนอบริการสินเชื่อพร้อมให้ความรู้ทางการเงิน รวมทั้งการไกล่เกลี่ยข้อพิพาทฟรี โดยกรมบังคับคดี ด้านเอสเอ็มอีแบงก์ ได้เตรียมนำโครงการสินเชื่อดอกเบี้ยต่ำ วงเงิน 1.5 หมื่นล้านบาท มานำเสนอให้กับผู้ประกอบการต่างๆอีกด้วย
ทั้งนี้ งานมหกรรมแบงก์รัฐเพื่อประชาชน จะจัดขึ้นระหว่างวันที่ 27 – 28 มิ.ย.นี้ พร้อมกัน 5 จังหวัด ได้แก่ กรุงเทพมหานคร อุดรธานี ระยอง เชียงใหม่ และสงขลา คาดว่าจะมียอดเงินฝากภายในงานถึง 5 พันล้านบาท และยอดสินเชื่อเพื่อรายย่อย 8 พันล้านบาท โดยเชื่อว่าจะมีผู้เข้าร่วมงานตลอด 2 วัน ไม่ต่ำกว่า 1 แสน 4 หมื่นคน


MThai News
