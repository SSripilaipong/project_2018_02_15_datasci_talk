กระทรวงคมนาคม เตรียมต่ออายุ รถเมล์-รถไฟ ฟรี พร้อมปรับเกณฑ์ใหม่ เพื่อลดภาระค่าครองชีพ และช่วยเหลือผู้มีรายได้น้อย
พล.อ.อ. ประจิน จั่นตอง รมว.คมนาคม เปิดเผยว่า กระทรวงคมนาคม เตรียมหารือร่วมกับหน่วยงานที่เกี่ยวข้อง เพื่อหาแนวทางการต่ออายุโครงการรถเมล์และรถไฟฟรี ที่มีกำหนดสิ้นสุดในวันที่ 31 ก.ค.นี้ เพื่อช่วยลดภาระค่าครองชีพของประชาชน ที่ได้รับผลกระทบในหลายๆด้านทั้งภาวะเศรษฐกิจในปัจจุบันรวมถึงภัยแล้ง
ด้าน นางสร้อยทิพย์ ไตรสุทธิ์ ปลัดกระทรวงคมนาคม กล่าวว่า ได้วางกรอบโครงการในรูปแบบใหม่แล้ว แต่ต้องการให้สอดคล้องกับแนวทางการลงทะเบียนผู้มีรายได้น้อย ซึ่งยังไม่สามารถหาข้อสรุปได้ในขณะนี้ เนื่องจากมีรายละเอียดมาก คาดว่าจะให้ผู้ที่ทำงานในกรุงเทพฯ แต่มีภูมิลำเนาอยู่ต่างจังหวัด สามารถลงทะเบียนที่กรุงเทพฯได้ โดยไม่จำเป็นต้องเดินทางกลับไปลงทะเบียนที่ภูมิลำเนา
สำหรับกลุ่มที่ได้รับสิทธิ์ใช้บริการรถเมล์-รถไฟฟรี ทางกระทรวงฯอยู่ระหว่างการกำหนดเกณฑ์ใหม่ ซึ่งกลุ่มที่ได้บริการฟรี คือ ผู้พิการ หรือผู้สูงอายุ 60 ปี ขึ้นไป เด็กที่มีอายุ 14 ปีหรือต่ำกว่า ทหารผ่านศึก พระภิกษุ สามเณร และแม่ชี ส่วนกลุ่มที่ได้ลดค่าโดยสาร 50 % ได้แก่ ผู้ที่ลงทะเบียรายได้น้อย นักเรียน นิสิต นักศึกษา และกลุ่มคนว่างงาน
MThai News
