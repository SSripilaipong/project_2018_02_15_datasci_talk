ครม.  เห็นชอบอนุมัติงบ 84 ล้านบาท เจาะ บ่อบาดาล เพิ่ม 50 บ่อ ช่วยเหลือ เกษตรกร  แก้ ภัยแล้ง  8.5 แสนไร่
วันนี้ (24 มิ.ย. 58) พล.อ. ดาว์พงษ์ รัตนสุวรรณ รัฐมนตรีว่าการกระทรวงทรัพยากรธรรมชาติและสิ่งแวดล้อม  แถลงว่า ที่ประชุมเห็นชอบงบประมาณตามที่กระทรวงทรัพย์ฯ ขออนุมัติช่วยเหลือเกษตรกรในพื้นที่เสี่ยงน้ำทางการเกษตรไม่เพียงพอ 8.5 แสนไร่ วงเงินงบประมาณ 84 ล้านบาท ของวงเงินงบกลาง ปีงบประมาณ 58 เพื่อชุดเจาะน้ำบาดาลเพิ่มเติม 500 บ่อ และจัดซื้อปั๊มน้ำ



ทั้งนี้ เมื่อรวมจากบ่อน้ำส่งสังเกตการณ์ซึ่งมีอยู่เดิม 380 บ่อ จะมีบ่อน้ำบาดาลที่ใช้ทั้งหมดในการแก้ปัญหา 880 บ่อ ซึ่งจะทำให้สามารถนำน้ำมาใช้ได้ 2 แสนล้านลูกบาศก์เมตร หรือสามารถช่วยเหลือพื้นที่เกษตรกรได้ 1-1.3 แสนไร่ โดยจะใช้เวลาในการขุดเจาะบ่อบาดาลให้เสร็จทั้งหมดภายในเดือน ก.ค. นี้
ด้าน นายปีติพงศ์ พึ่งบุญ ณ อยุธยา รัฐมนตรีว่าการกระทรวงเกษตรและสหกรณ์ แถลงเพิ่มเติมว่า สำหรับพื้นที่เกษตรที่ยังไม่ได้เพาะปลูกจำนวน 3.4 ล้านไร่ กระทรวงเกษตรฯ จะหารือกับธนาคาร ธ.ก.ส. ในสัปดาห์หน้า ถึง 4 มาตรการ ได้แก่
1. มาตรการขอความร่วมมือเลื่อนระยะเวลาเพาะปลูกของเกษตรกรระหว่างเดือน ก.ค.-ส.ค.
2. มาตรการปรับเปลี่ยนพื้นที่เพาะปลูกให้เกษตรกรหันไปปลูกพืชใช้น้ำน้อย (โดยเฉพาะในพื้นที่ดอน) และปลูกพืชระยะสั้น เช่น ข้าวโพด หรือถั่วเขียว ซึ่งรัฐบาลจะเป็นผู้สนับสนุนการจัดหาเงินทุน
3. มาตรการปรับเปลี่ยนพืชเพาะปลูก เช่น การเปลี่ยนจากการปลูกข้าวเป็นเกษตรผสมผสาน โดยรัฐบาลจะเป็นผู้สนับสนุนการจัดหาเงินทุนเช่นกัน
4. มาตรการเลื่อนหรือพักชำระหนี้เงินต้นพร้อมดอกเบี้ยให้แก่เกษตรในพื้นที่ที่มีปัญหาเพาะปลูกไม่ได้และพื้นที่ที่ประสบปัญหาแห้งแล้ง
อย่างไรก็ตาม คาดว่า ผลการหารือจะสามารถสรุปได้ในอีก 2 สัปดาห์ข้างหน้าหลังจากหารือ

ขอบคุณข้อมูล  ประชาชาติธุรกิจ
MThai News
