รถไฟฟ้า BTS เพิ่มมาตรการป้องกัน โรคเมอร์ส ฉีดพ่นยาฆ่าเชื้อโรคในขบวนรถไฟฟ้าทุกขบวนทั้งก่อนและหลังให้บริการในทุกวัน
นายสุรพงษ์ เลาหะอัญญา กรรมการผู้อำนวยการใหญ่ บริษัท ระบบขนส่งมวลชนกรุงเทพ จำกัด(มหาชน) เปิดเผยว่าทางบริษัทฯ ได้มีนโยบายป้องกันการแพร่ระบาดของโรคทางเดินหายใจตะวันออกกลาง หรือ โรคเมอร์ส ในระบบรถไฟฟ้าบีทีเอส ด้วยการฉีดพ่นยาฆ่าเชื้อโรคในขบวนรถไฟฟ้าทุกขบวนทั้งก่อนและหลังให้บริการในทุกวัน ตั้งแต่วันที่ 20 มิถุนายนที่ผ่านมา เพื่อความปลอดภัยของผู้โดยสารที่มาใช้บริการรถไฟฟ้าบีทีเอส

สำหรับมาตรการดังกล่าว ประกอบด้วยการฉีดพ่นยาฆ่าเชื้อโรคในขบวนรถไฟฟ้าทุก ขบวนทั้งก่อนและหลังให้บริการในทุกวัน และทำความสะอาดสิ่งอำนวยความสะดวกในระบบให้บ่อยครั้งขึ้น เช่น ห้องจำหน่ายตั๋ว เครื่องจำหน่ายตั๋วอัตโนมัติ ตู้เอทีเอ็ม ราวบันได และบันไดเลื่อน


นอกจากนี้พนักงานสถานี พนักงานควบคุมรถไฟฟ้า รปภ. แม่บ้าน ทุกคนจะสวม หน้ากากขณะปฏิบัติหน้าที่ บริษัทฯ ได้จัดเตรียมแอลกอฮอล์ สำหรับทำความสะอาดมือไว้ในทุกสถานีเพื่อความมั่นใจ ในความปลอดภัยขณะเดินทางในระบบรถไฟฟ้า พร้อมให้คำมั่น ว่าจะดำเนินการตามมาตรการป้องกันการแพร่ระบาดของโรคเมอร์ส อย่างมีประสิทธิภาพ
MThai News
