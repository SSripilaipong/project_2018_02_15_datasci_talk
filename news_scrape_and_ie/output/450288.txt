กทค. ไฟเขียว ร่างประกาศฯ การประมูลคลื่นความถี่ กำหนดให้ผู้ประมูล 4G ต้องถือครองคลื่นความถี่รวมไม่เกิน 60 MHz
วันนี้ (24 มิ.ย.) พ.อ.เศรษฐพงค์ มะลิสุวรรณ รองประธานกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) และประธานกรรมการกิจการโทรคมนาคม (กทค.) เปิดเผยว่า บอร์ดกทค.มีมติเห็นชอบเรื่องการถือครองคลื่นความถี่โดยรวมบนกิจการโทรคมนาคม ที่กำหนดให้ผู้ประกอบการที่เข้าร่วมประมูล 4G บนคลื่นความถี่ย่าน 1800 เมกะเฮิรตซ์ (MHz) และ 900 MHz ต้องถือครองคลื่นความถี่รวมไม่เกิน 60 MHz เฉพาะคลื่นความถี่ที่ใช้งานและมีสิทธิ์ใช้งาน โดยจะนำข้อกำหนดดังกล่าวไปบรรจุในร่างประกาศฯ การประมูลคลื่นความถี่ และนำเสนอต่อที่ประชุม กสทช.เพื่อพิจารณาต่อไป


โดยร่างประกาศฯ ดังกล่าว จะเป็นการกำหนดเกี่ยวกับการถือครองคลื่นความถี่ของผู้ใช้บริการในประเทศทั้งหมด เบื้องต้นได้จัดทำข้อกำหนดไว้ คือ 1.การกำหนดถือครองคลื่นความถี่ฯ จะกำหนดเฉพาะผู้ที่ให้บริการในกิจการโทรคมนาคมเท่านั้น 2.การถือครองคลื่นความถี่ฯ เฉพาะคลื่นที่ใช้งานและมีสิทธิใช้งาน เช่นกรณีผู้ให้สัมปทานและผู้รับสัมปทาน การคิดจำนวนสเปคตรัมแคปจะคิดจากผู้รับสัมปทาน
3.การถือครองคลื่นความถี่ฯ ของผู้ให้บริการที่เป็นนิติบุคคล และบริษัทในเครือ จะถือว่าเป็นการถือครองฯ โดยบุคคลเดียวกัน และนับจำนวนคลื่นความถี่รวมกันต้องไม่เกิน 60 MHz 4.การถือครองคลื่นความถี่ฯ นับรวมการอนุญาตในระบบสัญญาสัมปทาน และระบบใบอนุญาตที่ กสทช.ได้จัดสรรคลื่นความถี่ให้ 5.การถือครองคลื่นความถี่ฯ ผู้ให้บริการยังคงเข้าร่วมประมูล 4G ที่จะเปิดให้มีการประมูล ในวันที่ 11 พ.ย.นี้ โดยหากผู้เข้าร่วมประมูลชนะการประมูล หากเมื่อนับรวมแล้วคลื่นความถี่ที่ถือครองอยู่ เกินจำนวนที่กำหนด หากอยู่ในระบบสัญญาสัมปทาน จะต้องคืนให้แก่ผู้ให้สัมปทานไม่น้อยกว่าคลื่นความถี่ ที่ประมูลได้



ทั้งนี้ มีบริษัทผู้ให้บริการคลื่นความถี่ในปัจจุบันทั้งหมด 3 บริษัท ได้แก่ บริษัท แอดวานซ์ ไวร์เลส เน็ตเวิร์ก จำกัด ในเครือบริษัท แอดวานซ์ อินโฟร์ เซอร์วิส จำกัด (มหาชน) หรือเอไอเอส ที่ได้รับใบอนุญาต (ไลเซ่นส์) 3G บนคลื่นความถี่ 2100 MHz จำนวน15 MHz, บริษัท โทเทิ่ล แอ็คเซ็ส จำกัด (มหาชน) หรือ ดีแทค มีจำนวนคลื่นความถี่ 850 MHz จำนวน 10 MHz และ คลื่น 1800 MHz จำนวน 50 MHz มีอายุสัมปทานถึงปี 2561 และคลื่นย่าน 2.1 GHz จำนวน 15 MHz และบริษัท เรียลฟิวเจอร์ จำกัด ใน บริษัท ทรูคอร์ปอเรชั่น จำกัด (มหาชน) หรือ TRUE มีคลื่นความถี่ย่าน 2.1 GHZ จำนวน 15 MHz


MThai News
ขอบคุณข้อมูลจาก… naewna
