เริ่มแล้ว! งาน  บางกอก อินเตอร์เนชั่นแนล ออโต ซาลอน 2015  นำรถแต่งชนะเลิศจากญี่ปุ่น จำนวน 12 คัน มูลค่ากว่าพันล้านบาทมาอวดโฉม พร้อมนำอุปกรณ์มาจัดจำหน่ายเพียบ
นายก้องเกียรติ เหวียนระวี กรรมการบริหาร บริษัท คอร์โน แอนด์ แนช จำกัด ในฐานะรองประธานจัดงาน  บางกอก อินเตอร์เนชั่นแนล ออโต ซาลอน 2015  เปิดเผยถึงความพร้อมล่าสุดของการจัดงานปีนี้ว่า ได้นำรูปแบบการจัดงานแบบประเทศญี่ปุ่น และรถนำเข้าตกแต่งพิเศษที่ได้รับรางวัลชนะเลิศจากงานโตเกียว ออโต้ซาลอน ที่ประเทศญี่ปุ่น เมื่อเดือนมกราคมที่ผ่านมา ทั้งหมด 12 คัน ราคาเกือบพันล้าน โดยผู้ประกอบการของญี่ปุ่นเป็นผู้มาออกร้านด้วยตัวเอง อีกทั้งผู้ประกอบการของไทย ที่นำรถรุ่นใหม่ และอุปกรณ์ตกแต่งมากมายที่แปลกกว่าที่อื่นมาจัดจำหน่ายให้กับผู้ที่ชื่นชอบการแต่งรถยนต์


สำหรับการจัดงานในปีนี้ว่า งานครั้งที่ 3 ในปี 2015 เตรียมจัดขึ้นด้วยแนวคิดขยายตัวต้อนรับ AEC ขยับสู่รูปแบบงานเทศกาลยานยนต์ระดับนานาชาติ ตอบสนองความต้องการของผู้ร่วมชมงานอย่างครบวงจร จำหน่ายรถแต่ง, อุปกรณ์ประดับยนต์, สินค้าโมดิฟาย ยิ่งใหญ่ที่สุดในอาเซียน พร้อมมอบความบันเทิงเต็มรูปแบบให้ผู้ชมได้ใช้เวลาพักผ่อนในงานเดียว โดยตั้งใจตอกย้ำความสำเร็จบนพื้นที่เดิมอย่างยิ่งใหญ่ ณ  ชาเลนเจอร์ ฮอลล์ 2-3 ตลอด 5 วันเต็ม 24-28 มิถุนายน 2015


อย่างไรก็ตาม ยอดขายอุปกรณ์ตกแต่งในแต่ละปี ขึ้นอยู่กับยอดขายรถยนต์ ซึ่งปีนี้ยอดขายรถยนต์ลดลงไปเยอะ แต่ทำให้ตลาดรถยนต์มือสองกลับมาฟื้นตัว และผู้ที่ซื้อรถยนต์มือสองก็จะหันมาตกแต่งรถยนต์มากขึ้น ทั้งนี้ ตลาดการตกแต่งรถยนต์ เหมาะกับเศรษฐกิจที่กำลังเติบโตและผู้ที่มีกำลังทรัพย์ คาดว่าจะมีผู้เข้าชมงานอย่างน้อยวันละ 120,000 คน มีเม็ดเงินสะพัดจากการจัดงานไม่น้อยกว่า 1,000 ล้านบาท

MThai News


