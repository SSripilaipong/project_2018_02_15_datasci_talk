LINE  ประเทศไทย ฉลองครบรอบ 1 ปี ครีเอเทอร์สติ๊กเกอร์ เผย 10 อันดับ ครีเอทสติ๊กเกอร์ของไทย มียอดขายรวม 145 ล้านบาท
นายเอก อัครประเสริฐกุล หัวหน้าฝ่ายออกแบบ ไลน์ ประเทศไทย เปิดเผยว่า ตลาดสติกเกอร์ในครีเอเทอร์มาร์เก็ต หรือไลน์ที่เปิดให้ผู้ใช้ทั่วโลกส่งสติ๊กเกอร์ที่วาดด้วยตัวเองมาขายบนแอพลิเคชัน ตั้งแต่วันที่ 8 พฤษภาคม 2557 จนถึงปัจจุบัน เป็นระยะเวลา 1 ปี ทำให้มีนักออกแบบทั่วโลกมาลงทะเบียนมากกว่า 4 แสนราย เป็นคนไทย 4 หมื่นราย และมีสติกเกอร์วางขายมากกว่า 1 แสน 2 หมื่นชุด และมีแนวโน้มเพิ่มสูงขึ้นเรื่อยๆ



โดยครั้งนี้ LINE ประเทศไทย ได้จัดงานแถลงข่าวครบรอบ 1 ปี LINE ครีเอเทอร์มาร์เก็ต และเผยรายชื่อสติกเกอร์ที่ขายดีทั่วโลก 10 อันดับแรก ที่มีรายได้เฉลี่ยต่อรายมากถึง 27 ล้านบาท พร้อมเตรียมจัดโครงการประกวดวาดสติกเกอร์ สำหรับนักออกแบบชาวไทย ได้เข้าร่วมสร้างสรรค์ผลงาน

นอกจากนี้ ยังได้เผยรายชื่อสุดยอดครีเอเทอร์สติกเกอร์ขายดีที่ออกแบบโดยคนไทย ซึ่งมียอดขาย 145 ล้านบาท สติกเกอร์ที่ขายดีในไทย 10 อันดับแรก ดังนี้ 1. Jumbooka 22nd Century Girl 2.Tidlom ติดลม 3. momo (Thai) โมโม่ (ภาษาไทย) 4. Hua Kala (TH) หัวกะลา (ภาษาไทย) 5. Nong Mind น้องมาย จอมแก่น 6. JuJuu the Pandi’s life 7. Kingdomoftigers 8. momo & joon pyo โมโม่กับจุนเพียว 9. him & her 10. momo II (Thai) โมโม่ II (ภาษาไทย)
ทั้งนี้ ในการวาดสติ๊กเกอร์และนำมาขายในแอพลิเคชั่น LINE นั้น ผู้ออกแบบจะได้รับรายได้ประมาณ 50 เปอร์เซ็นต์ จากยอดขายสติกเกอร์หลังจากหักค่าบริการของ App Store, Google Play หรือการหักค่าบริการของแอพอื่นๆ ที่เกี่ยวข้อง

MThai News
ขอบคุณข้อมูลจาก… Voicetv
