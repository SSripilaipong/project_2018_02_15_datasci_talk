การรถไฟแห่งประเทศไทย เตรียมปรับโฉม สถานีรถไฟหัวลำโพง เนื่องในโอกาสครบรอบ 99 ปี พร้อมก้าวสู่ 100 ปี
นายวุฒิชาติ กัลยาณมิตร ผู้ว่าการการรถไฟแห่งประเทศไทย (รฟท.) เปิดเผยว่า ระหว่างวันที่ 25-27 มิ.ย.58 รฟท.ได้จัดกิจกรรมเฉลิมฉลอง เนื่องในโอกาสสถานีรถไฟหัวลำโพง ครบรอบ 99 ปี และจะก้าวสู่ 100 ปี โดยออกนโยบายจัดระเบียบสถานีหัวลำโพงใหม่ ปรับภูมิทัศน์รอบๆ และร้านค้า ให้กลับสู่บรรยากาศย้อนยุคแบบในอดีต พร้อมจัดกิจกรรมต่อเนื่องตลอดทั้งปี
รวมถึงการปรับปรุงสถานีรถไฟ หัวรถจักร ตู้โดยสารทั้งหมด ให้ทันสมัยสวยงาม ตลอดจนปรับปรุงสถานีรถไฟจิตรลดา เพื่อรองรับสมเด็จพระเทพรัตนราชสุดา เสด็จเดินทางด้วยรถไฟ ไปยังจังหวัดกาญจนบุรี ในเร็วๆนี้


นอกจากนี้ ยังได้ร่วมมือกับกระทรวงพัฒนาสังคมและความมั่นคงของมนุษย์ กลุ่มเอ็นจีโอ มูลนิธิ ในการจัดระเบียบผู้ด้อยโอกาสที่อาศัยอยู่ในหัวลำโพงประมาณ 30 – 40 คนด้วยการติดต่อญาติหรือหาที่อยู่ รักษาพยาบาล พร้อมกับฝึกอาชีพให้กับบุคคลเหล่านี้ อีกทั้ง ช่วยเหลือสุนัขและแมวจรจัดให้อยู่ในที่เหมาะสม



สำหรับกิจกรรมภายในงาน รฟท.ได้จัดประกวดตราสัญลักษณ์ 100 ปี สถานีกรุงเทพฯ และการจัดทำหนังสือครบรอบ 100 ปี สถานีกรุงเทพฯ รวมถึงจัดทำแสตมป์ครบรอบ 100 ปี ร่วมกับบริษัทไปรษณีย์ไทย



ทั้งนี้ หลังจากสถานีกลางบางซื่อก่อสร้างเสร็จ รฟท.จะทำการย้ายสถานีหัวลำโพงไปยังสถานีดังกล่าว ในอีก 3-4 ปีข้างหน้า โดยจะเปลี่ยนสถานีหัวลำโพงเดิมเป็นพิพิธภัณฑ์แหล่งท่องเที่ยวเชิงประวัติศาสตร์ และนำรถไฟเก่าจัดเป็นขบวนต้อนรับนักท่องเที่ยวเท่านั้น

MThai News
ขอบคุณข้อมูลจาก… Dailynews
