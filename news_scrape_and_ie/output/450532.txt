กสทช. เตรียมขยายเวลาเยียวยาผู้ใช้บริการ 2G พร้อมแจ้งผู้ใช้บริการ 2G 900MHz ให้ย้ายค่ายก่อนที่โครงข่ายทั้งหมดจะหมดอายุสัมปทานในเดือนก.ย.นี้
นายฐากร ตัณฑสิทธ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) กล่าวว่า มีมติของทาง บอร์ด คณะกรรมการกิจการโทรคมนาคม (กทค.) มอบหมายให้ กสทช. ทำหนังสือสอบถามไปยัง คสช. ในการขยายเวลาเยียวยาผู้ใช้บริการมือถือ 2G บนความถี่ 1800 MHz ที่จะสิ้นสุดลงก.ค. 2558 นี้ ขยายไปจนถึงปีหน้า หรือจนกว่าการประมูลระบบ 4G พร้อมแจกใบอนุญาตเรียบร้อย คาดว่าจะแล้วเสร็จในเดือนมี.ค. 2559



โดยระหว่างการประมูล 4G ทางกสทช.จะเร่งประชาสัมพันธ์ให้ลูกค้า 2G ออกจากระบบไปที่โครงข่ายอื่น ซึ่งปัจจุบันมีลูกค้า 2G ในความถี่1800 MHz หรือลูกค้า ทรูมูฟ เดิม ยังตกค้างอยู่มีจำนวน 700,000 ราย ส่วนของดิจิตอลโฟน หรือ DPC มีเพียง 1,000 ราย โดยการเยียวยานั้น ยังไม่สามารถสรุปได้ เนื่องจากการคิดคำนวณรายได้ต้นทุนมีความแตกต่างกัน
ในส่วนของเอไอเอส (ในสัมปทานบริษัท ทีโอที) ที่จะสิ้นสุดในวันที่ 30 ก.ย.2558 กสทช.จึงอยู่ระหว่างร่างมาตรการเยียวยา ซึ่งจะเสนอ กทค.ในเร็วๆ นี้
ทั้งนี้ เมื่อทำการปิดระบบแล้ว ผู้ใช้บริการเดิม สามารถเลือกโอนเลขหมายไปยังโครงข่ายอื่น และสามารถเรียกเงินคืนในหน้าบัตร ภายใน 1 ปี หากพ้นระยะเวลา 1 ปีแล้ว ทางเจ้าของโครงข่ายเดิม ต้องจ่ายเงินในระบบคืนให้กับรัฐเท่านั้น


MThai News
ขอบคุณข้อมูลจาก… naewna
