กระทรวงคมนาคม  ยืนยัน  EASA  ไม่ระงับสายการบินไทยเข้ายุโรป พร้อมเร่งแก้ไขปลดล็อค SCC คาดจะสรุปผลชัดเจนในเดือนพฤศจิกายนนี้
เว็บไซต์ของสำนักงานบริหารการบินแห่งชาติของสหภาพยุโรป (EASA) แจ้งว่ายังไม่เพิ่มเติมข้อมูลสายการบินที่ห้ามทำการบินเข้าสหภาพยุโรป ภายหลังเว็บไซต์องค์การการบินพลเรือนระหว่างประเทศ (ICAO) มีสัญลักษณ์ธงแดงขึ้นที่ชื่อประเทศไทย ซึ่งท่าทีดังกล่าวทำให้สายการบินจากไทยสามารถทำการบินไปยังสหภาพยุโรปได้ตามปกติ


พล.อ.อ.ประจิน จั่นตอง รัฐมนตรีว่าการกระทรวงคมนาคม กล่าวว่า หลังทราบท่าทีของ EASA แล้ว กรมการบินพลเรือนและสายการบิน จะต้องเร่งแก้ไขข้อบกพร่องที่มีนัยสำคัญต่อความปลอดภัย (Significant Safety Concern: SSC) เพื่อปลด SSC ซึ่ง EASA ยังไม่มีความชัดเจนว่าจะส่งทีมงานเข้าตรวจสอบมาตรฐานการบินของไทยหรือไม่ โดยคาดว่าเรื่องดังกล่าวจะชัดเจนภายในเดือนพฤศจิกายน และจะพิจารณาแผนการปลดล็อก SSC อีกครั้ง ในวันนี้ (26 มิ.ย.)


ขณะที่นายจรัมพร โชติกเสถียร กรรมการผู้อำนวยการใหญ่บริษัทการบินไทย จำกัด (มหาชน) ยืนยันว่าการบินไทยสามารถให้บริการเส้นทางสู่ยุโรปตามปกติ ซึ่งยังอยู่ในระดับมาตรฐานของ EASA อีกทั้ง ได้จัดเตรียมแผนรองรับเพื่อป้องกันความเสี่ยงกรณีที่มีผลกระทบต่อการดำเนินงานของการบินไทย



ปัจจุบันการบินไทยมีเส้นทางบินเข้ายุโรป 12 จุดบิน ได้แก่ ลอนดอน, โคเปนเฮเกน, แฟรงค์เฟิร์ต, บรัสเซลส์, มาดริด, มิวนิก, ออสโล, ปารีส, สตอกโฮล์ม, ซูริก, มิลาน และโรม นอกจากนี้บริษัทการบินไทยยังหวังว่ากรมการบินพลเรือนของไทย จะแก้ไขข้อบกพร่องที่มีนัยสำคัญได้ทันตามกำหนดเวลาและปรับปรุงมาตรฐานให้เป็นที่ยอมรับของ ICAO เพื่อลดความเสี่ยงต่ออุตสาหกรรมการบินของไทย และทำให้สถานการณ์กลับคืนสู่ภาวะปกติโดยเร็วที่สุด

MThai News


