การบินไทย โล่ง เส้นการบินยุโรปไม่ถูกแบบ จี้ กรมการบินพลเรือน เร่งแก้ปัญหา ธงแดง เพื่อลดความเสี่ยงต่ออุตสาหกรรมการบินไทย

นายจรัมพร โชติกเสถียร กรรมการผู้อำนวยการใหญ่ (ดีดี) บริษัท การบินไทย จำกัด (มหาชน) กล่าวว่า จากการที่คณะกรรมาธิการความปลอดภัยทางการบินของสหภาพยุโรป ไม่ได้มีการประกาศประเด็นใดต่อประเทศไทยลงในเว็บไซต์ ทำให้การบินไทยยังคงให้บริการเส้นทางบินสู่ทวีปยุโรปได้ตามปกติทั้ง 12 จุดบิน ได้แก่ ลอนดอน โคเปนเฮเกน แฟรงก์เฟิร์ต บรัสเซลส์ มาดริด มิวนิก ออสโล ปารีส สตอกโฮล์ม ซูริก มิลาน โรม
อย่างไรก็ตามเพื่อเป็นการเตรียมความพร้อมและป้องกันความเสี่ยง หากเกิดกรณีที่มีผลกระทบต่อการบินไทย บริษัทฯ จึงต้องมีการจัดเตรียมแผนรองรับ ในทุกด้านอย่างครบถ้วน พร้อมกับยังคงรักษามาตรฐานด้านความปลอดภัยในระดับสูงโดยยึดมาตรฐานของเอียซา
ทั้งนี้หวังว่ากรมการบินพลเรือนของไทยจะแก้ไขข้อบกพร่องที่มีนัยสำคัญทันตามกำหนดเวลา และปรับปรุงมาตรฐานให้เป็นที่ยอมรับของไอซีเอโอ เพื่อลดความเสี่ยงต่ออุตสาหกรรมการบินของประเทศไทย และเพื่อให้สถานการณ์กลับคืนสู่ภาวะปกติโดยเร็วที่สุด
MThai News
