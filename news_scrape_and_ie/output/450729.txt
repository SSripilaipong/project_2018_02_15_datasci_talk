กรมการขนส่งทางบก เผย ตั้งแต่ 3 ก.ค.58 เป็นต้นไป รถรับจ้างทั่วไป เช่น แท็กซี่ รถสามล้อ ฯลฯ สามารถขึ้นทะเบียน ณ สนง.ที่จดทะเบียนได้
นายธีระพงษ์ รอดประเสริฐ อธิบดีกรมการขนส่งทางบก กระทรวงคมนาคม กล่าวว่า เนื่องจากปริมาณการใช้บริการงานด้านทะเบียนและภาษีรถ การตรวจสภาพรถ รวมทั้งการทำใบอนุญาตขับรถ ภายใน กรมการขนส่งทางบก (ขบ.) มีเพิ่มมากขึ้น ขบ. จึงขยายช่องทางการให้บริการ โดยกำหนดให้ตั้งแต่วันที่ 3 กรกฎาคม 2558 เป็นต้นไป รถแท็กซี่ รถยนต์สี่ล้อเล็กรับจ้าง และรถยนต์รับจ้างสามล้อ สามารถติดต่อ ขอตรวจสภาพและชำระภาษีรถประจำปีณ สำนักงานขนส่งกรุงเทพมหานครเขตพื้นที่ที่รถนั้นจดทะเบียนอยู่ แทนการเข้ารับบริการที่สำนักงานขนส่งกรุงเทพมหานครพื้นที่ 5 เพียงแห่งเดียว



หากไม่สามารถดำเนินการชำระภาษีรถตามเขตพื้นที่ที่รถนั้นจดทะเบียนได้ สามารถแจ้งเหตุผลความจำเป็นเพื่อขอรับบริการ ณ สำนักงานขนส่งกรุงเทพมหานครพื้นที่ที่ประสงค์จะเข้ารับบริการตามแต่กรณี โดยหลักฐานประกอบการชำระภาษี สำหรับรถแท็กซี่ รถยนต์สี่ล้อเล็กรับจ้าง และรถยนต์รับจ้างสามล้อ ได้แก่ หลักฐานการทำ พ.ร.บ.คุ้มครอง ผู้ประสบภัยจากรถ แบบรายงานประวัติผู้ขับรถและสำเนา กรมธรรม์ประกันภัยรถยนต์ประเภท 3 มาแสดง และเป็นรถที่ติดตั้งแก็สจะต้องมีหนังสือรับรองการตรวจและรับการทดสอบตามระยะเวลาที่กำหนดด้วย โดยจะมีสมุดคู่มือจดทะเบียนรถหรือไม่ก็ได้
นอกจากนี้ ขบ. ได้กำหนดให้รถแท็กซี่ที่มีอายุการใช้งานไม่เกิน 7 ปี จะต้องนำรถเข้ารับการตรวจสภาพปีละ 2 ครั้ง และรถแท็กซี่ที่มีอายุการใช้งานเกิน 7 ปี ต้องนำรถเข้ารับการตรวจสภาพปีละ 3ครั้ง ส่วนรถยนต์สี่ล้อเล็กรับจ้างและรถยนต์รับจ้างสามล้อนั้น จะต้องนำรถเข้ารับการตรวจสภาพทุกครั้ง ก่อนการชำระภาษีรถประจำปี เพื่อสร้างมาตรฐานความปลอดภัยสำหรับรถโดยสารสาธารณะและเป็นการสร้างความมั่นใจในการใช้บริการให้แก่ประชาชน

MThai News
