“เจ๊ติ๋ม” ขอความสมัครใจพนักงาน ไทยทีวี ลาออก เหตุเจอรายจ่ายเดือนละ 1.9 ล้านบาท ยอดขายไม่เป็นไปตามเป้า ชี้จำเป็นต้องลดพนักงาน
หลังจาก  นางพันธุ์ทิพา ศกุณต์ไชย หรือ “เจ๊ติ๋ม ทีวีพูล”  ประธานกรรมการบริหาร บริษัท ไทยทีวี จำกัด ได้ขอยกเลิกใบอนุญาตและการประกอบกิจการของ 2 ช่องทีวีดิจิตอลคือ ไทยทีวี และโลก้า โดยระบุเหตุผลว่า เป็นความผิดพลาดของ กสทช.ในการบริหารทีวีดิจิตอลที่ไม่เป็นไปตามเป้าหมาย จนส่งผลให้เกิดความเสียหายแก่บริษัทเป็นจำนวนมหาศาลนั้น



ล่าสุด “เจ๊ติ๋ม ทีวีพูล” ได้ออกมาพูดคุยกับพนักงานภายในบริษัทผ่านไลน์กลุ่มของสำนักข่าวไทยทีวีว่า สำนักข่าวต้องจ่ายถึงเดือนละ 1.9 ล้าน ยังไม่รวมข่าวภูมิภาคอีกประมาณ 1 แสน และค่าน้ำมันรถและค่าเสื่อมมากมาย กว่าจะได้ข่าวมาแต่ละชิ้น เป็นค่าใช้จ่ายที่ไม่ก่อให้เกิดรายได้โดยตรง เราจึงต้องลดค่าใช้จ่าย และจะลดลงไปเรื่อยๆให้เหลือเท่า โต๊ะข่าวบันเทิง คือประมาณ 600,000 บาท ขอย้ำว่าเราจะไม่ไล่ใครออก เพราะจะทำให้พนักงานคนนั้นๆเสียประวัติไปตลอดชีวิตการทำงาน
ใครยังไม่มีทางไปจะอยู่ก็ไม่ว่านะคะ เพราะถ้าลาออกเราก็สามารถรับเงินจากประกันสังคมได้ 3 เดือน เพราะบริษัทเราส่งประกันสังคมเดือนละหลายล้านบาท การลาออกไม่มีใครลำบากหรอก แต่จะทำให้บริษัทอยู่ได้ ทีวีพูลจะมาเลี้ยงไทยทีวีตลอดไม่ได้ เพราะทีวีพูลมีแผนเข้าตลาดหลักทรัพย์ปีหน้า ต้องทำกำไรโชว์ในตลาดด้วยนะคะ
เราต้องลดคนเพราะประชุมฝ่ายขายแล้ว ยอดรายได้ไม่ได้ตามเป้า ขายได้เดือนละ 3-4 ล้าน เฉพาะเงินเดือนพนักงานของไทยทีวี 8.5 ล้าน รวมค่าเช่าดาวเทียมHDแล้ว เป็นเงินเดือนละ 13.5 ล้าน บริษัทต้องลดค่าใช้จ่ายทุกประเภท มิฉะนั้นไทยทีวีจะขาดทุนเดือนละ 10 ล้าน จะให้ทีวีพูลมาเลี้ยงทุกเดือนก็ไม่ไหว ใครที่มีทางไปก็ไปก่อน เมื่อมีรายได้เพิ่มเราจะเรียกกลับมาใหม่ หรืออาจมารับเป็นFreelanceก็ได้ ขอบคุณ

ที่มา  โพสต์ทูเดย์
MThai News
