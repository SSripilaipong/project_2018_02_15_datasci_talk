กระทรวงคมนาคม จัด 3 ทีม เดินหน้าโครงการรถไฟไทย-ญี่ปุ่น คาดเริ่มสร้างในปี 2561
นายอาคม เติมพิทยาไพสิฐ รัฐมนตรีช่วยว่าการกระทรวงคมนาคม เปิดเผยว่า หลังประชุมร่วมกับคณะทำงานของกระทรวงที่ดินโครงสร้างพื้นฐานการขนส่งและการท่องเที่ยว(MLIT) ในการดำเนินงานโครงการรถไฟไทย-ญี่ปุ่น ได้กำหนดแบ่งทีมศึกษาสำรวจออกแบบเป็น 3 ทีม คือ 1.ทีมทำงานกำหนดแผนงานรถไฟความเร็วสูงเส้นทางกรุงเทพ-เชียงใหม่ 2.ทีมทำงานกำหนดแผนงานเส้นทางกาญจนบุรี-กรุงเทพฯ-ฉะเชิงเทรา-แหลมฉบัง และกรุงเทพฯ-ฉะเชิงเทรา-อรัญประเทศ และ3.ทีมศึกษาระบบการขนส่งสินค้าทางรถไฟ


โดยร่างกำหนดแผนการทำงานในเส้นทางกรุงเทพฯ-เชียงใหม่ไว้คร่าวๆ และจะเริ่มศึกษาความเป็นไปได้อย่างเป็นทางการในเดือนกรกฎาคม 2558 คาดว่าใช้เวลาในการสำรวจประมาณ 12 เดือน พร้อมได้ข้อสรุปเบื้องต้นเพื่อขออนุมัติหลักการจาก ครม.หลังจากนั้นจึงเริ่มก่อสร้างช่วงต้นปี 2561
ซึ่งเส้นทางรถไฟที่ญี่ปุ่นสนใจมี 2 เส้นทาง คือ รถไฟทางคู่ขนาด 1.435 เมตร หรือรถไฟฟ้าความเร็วสูง 250-300 กิโลเมตรต่อชั่วโมง เส้นทางกรุงเทพฯ-เชียงใหม่ ระยะทาง 672 กิโลเมตร และรถไฟทางคู่กึ่งความเร็วสูง เส้นทางบ้านพุน้ำร้อน-กาญจนบุรี-กรุงเทพฯ-ฉะเชิงเทรา-แหลมฉบัง และกรุงเทพฯ-ฉะเชิงเทรา-อรัญประเทศ ระยะทาง 574 กิโลเมตร
ทั้งนี้ แผนการก่อสร้างจะแบ่งเป็น 2 ตอน คือ กรุงเทพ-พิษณุโลก ระยะทาง 384 กิโลเมตร พิษณุโลก-เชียงใหม่ 288 กิโลเมตร รวม 672 กิโลเมตร ซึ่งจะใช้ระยะเวลาในการก่อสร้างประมาณ 4-5 ปี ในส่วนของรูปแบบการร่วมลงทุน ยังไม่สามารถสรุปได้ ต้องรอการศึกษาออกแบบให้แล้วเสร็จก่อน

MThai News
ขอบคุณข้อมูลจาก… Thanonline
