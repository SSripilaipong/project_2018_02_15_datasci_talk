กรมสรรพากร  เรียกผู้ค้าสลากกินแบ่งรัฐบาล 3 ราย ตรวจสอบชี้แจงรายได้ พร้อมจับมือ  ป.ป.ท. เปิดค้นข้อมูลภาษีอากรผ่านระบบอินเทอร์เน็ต
นายประสงค์ พูนธเนศ อธิบดีกรมสรรพากร เปิดเผยว่า ขณะนี้ได้ออกหมายเรียกผู้ค้าสลาก 3 ราย เพื่อตรวจสอบรายได้ย้อนหลัง ตามนโยบายของสำนักงานสลากกินแบ่งรัฐบาล โดยให้เข้ามาชี้แจงภายใน 15 วัน เบื้องต้นพบว่าผู้ค้าสลากฯ ทั้ง 3 ราย มีทั้งผู้ที่เคยยื่นแบบแสดงการเสียภาษีและไม่ได้ยื่นแบบเสียภาษี และหากตรวจสอบพบว่าผู้ค้าสลากฯ มีรายได้เกินกว่าการยกเว้นภาษีเงินได้บุคคลธรรมดาก็ต้องเสียภาษีตามที่กำหนดไว้ หากพบการหนีภาษี จะถูกตรวจสอบย้อนหลัง 10 ปี และปรับ 2เท่าของเงินที่ต้องเสีย แต่ถ้ายื่นภาษีถูกต้อง จะตรวจสอบย้อนหลัง 5 ปี ปรับ 1 เท่า



โดยในโอกาสนี้ กรมสรรพากร ยังได้ร่วมลงนามบันทึกความตกลงการให้บริการคัดค้นข้อมูลแบบแสดงรายการภาษีอากรผ่านระบบอินเทอร์เน็ตกับ คณะกรรมการป้องกันและปราบปรามการทุจริตในภาครัฐ (ป.ป.ท.) โดยนำเทคโนโลยีเข้ามาใช้ในการรับ-ส่งข้อมูลแบบแสดงรายการภาษีอากร และตรวจสอบผู้เสียภาษีที่เกี่ยวข้องกับการทุจริตในภาครัฐจากกรมสรรพากร ซึ่งมีมาตรการรักษาความลับ ความปลอดภัยขั้นสูง เพื่อความรวดเร็วและมีประสิทธิภาพต่อการตรวจสอบของ ป.ป.ท.
ทั้งนี้ กรมสรรพากร จะเป็นผู้ประสานข้อมูลกับหน่วยงานที่มีกฎหมายพิเศษรองรับที่จะช่วยการป้องกันและต่อต้านการทุจริต และการกระทำผิดเรื่องของยาเสพติด โดยข้อมูลทั้งหมด กรมสรรพากรจะตรวจสอบถึงต้นทุน รายได้ ของผู้ประกอบการทั้งรัฐและเอกชน ในการเสียภาษีว่าสอดคล้องกับข้อมูลหรือไม่ มีที่มาของรายได้ผิดปกติอย่างไร ซึ่งปัจจุบันมีคดีที่เกี่ยวข้องกับการจัดซื้อจัดจ้างหลายคดี จึงทำให้การตรวจสอบเอกสารจากทางกรมสรรพากรสามารถเชื่อมโยงไปถึงที่มาได้ง่ายขึ้น


MThai News
ขอบคุณข้อมูลจาก… Dailynews
