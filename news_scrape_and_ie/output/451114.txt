ไปรษณีย์ไทย ชี้แจงกรณี ถูกร้องเรียนเรื่องตั้งโต๊ะนำจ่ายคูปองทีวีดิจิตอล ว่า ไม่เป็นความจริง เจ้าหน้าที่นำจ่ายอย่างถูกต้อง คาดชาวบ้านเข้าใจผิด
วันนี้ (29 มิ.ย.) บริษัท ไปรษณีย์ไทย จำกัด (ปณท) ออกโรงชี้แจง เหตุผู้ใช้บริการเข้าร้องเรียนผ่านรายการข่าวทางสถานีโทรทัศน์แห่งหนึ่ง ว่า เจ้าหน้าที่ของปณท. ร่วมมือกับผู้นำชุมชน ตั้งโต๊ะนำจ่ายคูปองดิจิตอลทีวี ในพื้นที่ อ.เขาสมิง จ.ตราด ทาง ปณท. จึงทำการตรวจสอบ พบว่า  ไม่เป็นความจริง  ซึ่งเจ้าหน้าที่ไม่ได้ทำการตั้งโต๊ะนำจ่ายคูปองฯ หรือนำจ่ายคูปองฯ ด้วยการฝากไว้กับผู้นำชุมชนแต่อย่างใด และไม่มีบริษัทผลิตกล่องรับสัญญาณดิจิตอลทีวี (Set Top Box) มาเปิดจุดบริการรับแลกคูปองฯ จากชาวบ้านในวันดังกล่าวด้วย

โดยเหตุการณ์ที่เกิดขึ้น อยู่ในพื้นที่รับผิดชอบของที่ทำการไปรษณีย์แสนตุ้ง ซึ่งทำการนำจ่ายคูปองดิจิตอลทีวีตามปกติ แต่เนื่องจากวันที่มีการนำจ่ายนั้นตรงกับวันประชุมหมู่บ้านพอดี ผู้นำชุมชนจึงแนะนำลูกบ้านให้นำบัตรประชาชนมารับคูปองดิจิตอลทีวี จากเจ้าหน้าที่นำจ่ายได้ทันที ซึ่ง เจ้าหน้าที่เห็นว่าประชาชนส่วนใหญ่เป็นเกษตรกร มักจะไม่อยู่บ้านในช่วงเวลาปกติ เจ้าหน้าที่จึงได้นำจ่ายคูปองดิจิตอลทีวีให้ชาวบ้านในวันที่มีการประชุมหมู่บ้านเพื่อเป็นการอำนวยความสะดวกแก่ชาวบ้านอีกทางหนึ่งด้วย
ทั้งนี้ ในขั้นตอนปฏิบัติงานการนำจ่ายคูปองฯ ของไปรษณีย์ไทยนั้น การนำจ่ายจะมีผลสมบูรณ์ต้องมีการลงลายมือชื่อเพื่อรับคูปองฯ จากเจ้าบ้าน ทั้งนี้ หากเจ้าบ้านไม่อยู่ หรือไม่มีผู้เซ็นรับคูปองฯ ในขณะที่ไปนำจ่ายนั้น เจ้าหน้าที่นำจ่ายจำเป็นจะต้องออกใบแจ้งให้ไปรับฯ ณ ที่ทำการไปรษณีย์ ซึ่งจะทำให้ประชาชนไม่ได้รับความสะดวก
อย่างไรก็ตาม ไปรษณีย์ไทยได้มีการกำกับดูแลการปฏิบัติหน้าที่ของเจ้าหน้าที่ผู้เกี่ยวข้องอย่างต่อเนื่องเพื่อให้การนำจ่ายเป็นไปด้วยความเรียบร้อย พร้อมกันนี้ได้กำชับให้หน่วยงานทุกสังกัดกำกับดูแลการทำงานของเจ้าหน้าที่ให้ถือปฏิบัติตามระเบียบวิธีปฏิบัติอย่างเคร่งครัด โดยให้เจ้าหน้าที่ผู้ควบคุมงาน คอยหมั่นติดตามตรวจสอบ และควบคุมดูแลการปฏิบัติในส่วนของการนำจ่าย ให้เป็นไปด้วยความเรียบร้อยถูกต้อง โดยใกล้ชิดต่อเนื่องต่อไป


MThai News
