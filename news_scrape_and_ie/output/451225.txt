ทนายความ ไทยทีวี  และ พีซ ทีวี เดินทางเข้ายื่นเรื่องฟ้อง  กสทช.  ให้อนุมัติการคุ้มครองชั่วคราว
วันนี้ (30 มิ.ย. 58) นายสุชาติ ชมกุล และทีมทนายความบริษัท ไทยทีวี จำกัด เดินทางมายื่นเรื่องฟ้อง คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ที่ศาลปกครองกลาง ถนนแจ้งวัฒนะ กรณีทีวีดิจิตอล ที่ได้นำเสนอข่าวไปแล้วนั้น



ล่าสุดเมื่อเวลาประมาณ 11.00 น. ทนายสุชาติ ได้ให้สัมภาษณ์ถึงกรณีการมายื่นฟ้องในครั้งนี้ว่า  ไทยทีวี ได้ยื่นคำร้องต่อศาลปกครองขออนุมัติการคุ้มครองชั่วคราว และยื่นฟ้องกสทช. ฐานละเลยหน้าที่ พร้อมเรียกค่าเสียหาย 713 ล้านบาท เรื่องการดำเนินงานที่ไม่เป็นไปตามพระราชบัญญัติให้เอกชนร่วมทุนในกิจการของรัฐ พ.ศ. 2556 ในการทำระบบเปลี่ยนผ่านจากอนาล็อกสู่ดิจิตอล ทำให้บริษัทเอกชนได้รับความเสียหายไม่คุ้มค่ากับการลงทุนระบบเครือข่ายที่ไม่มีประสิทธิภาพ ซึ่งปัจจุบันยังแจกกล่องได้เพียง 20%



ส่วนกรณีการระงับแบงก์การันตีที่ทางธนาคารกรุงเทพ เป็นผู้ค้ำประกันให้กับบริษัท ไทยทีวี จำกัด ในการจ่ายค่าประมูลงวดที่ 2 ประมาณ 365 ล้านบาท ยกให้ศาลเป็นผู้วินิจฉัย และในวันที่ 2 ก.ค. นี้ เครือข่ายทีวีดิจิตอล จะรวมตัวยื่นฟ้องกสทช. เรื่องการเรียงช่องใหม่ แต่ยังไม่แจ้งสถานที่



ขณะที่ บริษัท พีซ เทเลวิชั่น จำกัด ผู้ประกอบกิจการสถานีโทรทัศน์ดาวเทียม ได้มอบอำนาจให้ นายธนเดช พ่วงพูล ทนายความ เดินทางมายื่นศาลปกครอง ขอทุเลาคำสั่ง กสทช. และคุ้มครองชั่วคราวให้กลับมาออกอากาศ พร้อมเรียกค่าเสียหาย 15 ล้านบาท หลังยุติออกอากาศ 2 เดือน




MThai News


