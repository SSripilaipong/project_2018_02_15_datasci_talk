กระทรวงเกษตรและสหกรณ์  เตรียมดึง โครงการชลประทาน  3,000 แห่ง คืนจาก องค์กรปกครองส่วนท้องถิ่น  มาดูแลเอง
จากกรณีโครงการชลประทานที่กระทรวงเกษตรและสหกรณ์ส่งมอบให้องค์กรปกครองส่วนท้องถิ่นไปดูแล จำนวน 3,000 โครงการ โดยเป็นโครงการสร้างอ่างเก็บน้ำขนาดเล็กกระจายในพื้นที่ทั่วประเทศ ซึ่งมีเฉพาะส่วนที่เป็นหัวงานคืออ่างแต่ยังขาดระบบส่งน้ำให้เกิดการกระจายการใช้ประโยชน์อย่างทั่วถึงนั้น



ล่าสุดวันนี้ (1 ก.ค. 58) พล.ต. สรรเสริญ แก้วกำเนิด รองโฆษกประจำสำนักนายกรัฐมนตรี เผยถึงกรณีดังกล่าวว่า ขณะนี้โครงการทั้งหมดไม่ได้มีการพัฒนาระบบส่งน้ำต่อยอด และหลายแห่งมีสภาพแห้งขอดตื้นเขิน ซึ่งแนวคิดที่กระทรวงเกษตรและสหกรณ์ต้องการโอนโครงการทั้งหมดกลับมาดูแลเอง น่าจะเป็นแนวทางที่เหมาะสมที่สุดและดีต่อสถานการณ์ของประเทศ
ทั้งนี้เหตุการณ์ที่เกิดขึ้นยังไม่มีการสอบสวนหาข้อเท็จจริงว่าเกิดจากสาเหตุใดบ้าง แต่ส่วนหนึ่งน่าจะเป็นเพราะระบบงบประมาณของ อปท. ที่ต้องจัดสรรดูแลพี่น้องประชาชนในหลายมิติ และส่วนหนึ่งน่าจะมาจากประเด็น ความเชี่ยวชาญในการบริหารจัดการ
ดังนั้นการโอนคืนกลับมาให้ผู้ชำนาญการจริง ๆ จึงไม่มีเหตุผลที่ใครจะต้องรู้สึกเสียหน้า และเชื่อว่าแนวทางนี้จะเป็นส่วนหนึ่งของการช่วยแก้ไขปัญหาวิกฤตน้ำของประเทศได้ โดยเฉพาะในพื้นที่ภาคตะวันออกและลุ่มน้ำเจ้าพระยาที่ยังอยู่ในช่วงเฝ้าระวังวิกฤตน้ำแล้ง
ขอบคุณข้อมูล  มติชน
MThai News
