กระทรวงพลังงาน ชี้แจงปม ข่าวลือรถบรรทุกก๊าซถูกจับที่เป็นข่าวในสื่อออนไลน์ว่า ไม่เป็นความจริง ไม่มีการลักลอบและถูกจับในพม่าแต่อย่างใด
นายวิฑูรย์ กุลเจริญวิรัตน์ อธิบดีกรมธุรกิจพลังงาน กระทรวงพลังงาน เปิดเผยว่า กรณีที่มีการเผยแพร่ข้อมูลข่าวเกี่ยวกับ LPG ในสื่อออนไลน์ที่ระบุว่า “กระเหรี่ยงจับรถบรรทุกก๊าซไทยลักลอบส่งเข้าพม่า 10 คัน หนักคันละกว่า 40 ตัน กระชากหน้ากากพวกลวงโลก ปตท.-ก.พลังงาน ปากบอกต้องนำเข้า แต่มีการส่งออก” นั้น กระทรวงพลังงานขอชี้แจง ดังนี้


1.รถบรรทุกก๊าซ LPG ดังกล่าวมีเพียง 7 คัน และทุกคันไม่ได้เป็นรถที่ลักลอบส่งก๊าซเข้าพม่า โดยกรมธุรกิจพลังงานได้ตรวจสอบแล้วพบว่า เป็นรถบรรทุกที่ได้รับอนุญาตให้ส่งออกถูกต้องตามกฎหมาย ซึ่งรถบรรทุกที่ปรากฏเป็นข่าวเหมือนถูกจับกุมนั้น ไม่ได้ถูกจับกุมแต่อย่างใด เป็นเพียงภาพที่มีการตรวจสอบเอกสารของทางเจ้าหน้าที่ของพม่าตามปกติ ซึ่งการตรวจสอบก็ผ่านไปได้ด้วยดี เพราะรถบรรทุกก๊าซมีเอกสารได้รับอนุญาตส่งออกถูกต้องตามกฎหมาย
2.การผลิต LPG ของไทย ที่ไม่เพียงพอต่อความต้องการใช้นั้นเป็นความจริงไม่ได้ลวงโลกดังข้อกล่าวอ้าง สถิติล่าสุดช่วง 4 เดือนแรกของปี (ม.ค.-เม.ย. 58) ไทยผลิต LPG ได้เฉลี่ย 4.5 แสนตัน/เดือน แต่มีความต้องการใช้ 5.5 แสนตัน/เดือน ทำให้ต้องนำเข้า 1 แสนตัน/เดือน
โดยในส่วนที่มีการอนุญาตให้ส่งออกนั้น กรมธุรกิจพลังงานมอบหมายให้ปตท. นำเข้าก๊าซ LPG ต่างหากโดยเฉพาะ เพื่อช่วยเหลือประเทศเพื่อนบ้าน ซึ่งปกติประเทศเพื่อนบ้านมีการขอซื้อ LPG แบบรัฐต่อรัฐ (G to G) อยู่แล้ว โดยจะจำหน่ายในราคาตลาดโลก และการอนุญาตให้ส่งออกยังเพื่อต้องการสกัดกั้นการลักลอบไปขายอย่างผิดกฎหมาย
สำหรับการส่งออกไปทางด่านแม่สอด มีประมาณ 1,600 ตัน/เดือน เมื่อเทียบแล้วจะเท่ากับลดการลักลอบลงได้ และทำให้ประเทศมีรายได้จากการส่งออกเพิ่มขึ้นเดือนละ 28 ล้านบาท จากสถิติข้อมูลช่วง 4 เดือนแรกของปี 58 มีการส่งออกไปยังกัมพูชา 500 ตัน ลาว 300 ตัน เมียนมา 1,700 ตัน


MThai News
ขอบคุณข้อมูลจาก… สำนักข่าวไทย
