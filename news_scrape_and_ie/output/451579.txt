รมว. คมนาคม  เผย โครงการรถไฟไทย-จีน  เตรียมสรุปผลเสนอ ครม.  ก.ย. นี้ ด้านการก่อสร้างอาจเลื่อนเป็น ธ.ค. นี้
วันนี้ (2 ก.ค. 58) พล.อ.อ ประจิน จั่นตอง รัฐมนตรีว่าการกระทรวงคมนาคม เผยผลการประชุมร่วม  โครงการรถไฟไทย-จีน  โดยจีนเสนอทำข้อตกลงกรอบการทำงานแทนบันทึกความร่วมมือ (MOC) เพื่อสรุปแผนงานทั้งการสำรวจออกแบบ แนวเส้นทาง รูปแบบการลงทุน



ทั้งนี้จะสรุปในการประชุมร่วมครั้งที่ 6 ณ เมืองซีอาน ประเทศจีน ระหว่างวันที่ 6-8 ส.ค. 58 และจะแล้วเสร็จในวันที่ 21 ส.ค. 58 ก่อนจะเสนอให้คณะรัฐมนตรีเห็นชอบต้นเดือน ก.ย. 58 ส่วนการก่อสร้างจะเลื่อนจากเดิมเดือน ต.ค. เป็นเดือน ธ.ค. 58
นอกจากนี้ ภายในวันที่ 15 ก.ค. นี้ ไทยและจีนจะมีข้อสรุปแนวเส้นทาง เพื่อเสนอต่อคณะกรรมการสิ่งแวดล้อมแห่งชาติ (EIA) ส่วนรูปแบบการลงทุน ไทยจะเสนอตั้งบริษัทร่วมทุนไทย-จีน ในส่วนของการเดินรถและการซ่อมบำรุง พร้อมทั้งระบบรถ ล้อเลื่อน ระบบอาณัติสัญญาณด้วย
สำหรับเรื่องเงินจะมีทั้งงบประมาณและเงินกู้ ซึ่งจีนยืนยันจะพิจารณาดอกเบี้ยที่ดีที่สุดให้ไทย ส่วนกรณีแนวเส้นทางช่วง กรุงเทพ-บ้านภาชี ที่ต้องย้ายท่อก๊าซของ ปตท. ระยะทาง 40 ก.ม. และเรื่องที่ตั้งศูนย์ควบคุมระบบการเดินรถ ซึ่งจีนเสนอที่สถานีบางซื่อ ส่วนไทยเสนอพื้นที่บริเวณเชียงรากน้อยนั้น จะต้องทำการหารือกันอีกที
ขอบคุณข้อมูล  Voice TV
MThai News
