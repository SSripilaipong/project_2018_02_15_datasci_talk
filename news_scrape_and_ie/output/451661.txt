ผู้ประกอบการ เคเบิล กว่า 300 คน ยื่นหนังสือค้าน กสทช.  กรณีให้เคเบิลทีวีทั่วประเทศเผยแพร่ฟรี ทีวีดิจิตอล ทั้ง 24 ช่อง
วันนี้ (2 ก.ค. 58) สมาคมเคเบิลทีวีแห่งประเทศไทยพร้อมด้วยคณะผู้ประกอบการเคเบิลทีวีทั่วประเทศกว่า 300 คน เดินทางมายื่นหนังสือคัดค้านต่อ กสทช. กรณีที่มีมติจาก กสท. ให้เคเบิลทีวีทั่วประเทศ เผยแพร่ฟรีทีวีดิจิตอลทั้ง 24 ช่อง และเรียงตามหมายเลขที่กสท. ได้กำหนด ตั้งแต่วันที่ 1 ก.ค. 58 เป็นต้นไป หากฝ่าฝืนจะถูกปรับในอัตราไม่เกินวันละ 20,000 บาท หรือพักใช้ ตลอดจนเพิกถอนใบอนุญาตเคเบิลทีวี



ทั้้งนี้ นายนวมงคล คูสกุล ทนายความของสมาคมเคเบิลทีวีแห่งประเทศไทย เผยว่า มติดังกล่าวส่งผลต่อผู้ประกอบการเคเบิลทีวีเป็นอย่างมาก เนื่องจากเคเบิลทีวีเป็นระบบบอกรับสมาชิก มีคลื่นความถี่ที่จำกัด สามารถออกอากาศได้เพียง 60 ช่อง ซึ่งได้มีการวางผังรายการซื้อลิขสิทธิ์ต่าง ๆ ไว้แล้ว
หากต้องเอาช่องทีวีออก24ช่อง แล้วนำฟรีทีวีดิจิตอลมาออกอากาศแทน จะทำให้เสียระบบของผังรายการและรายได้จากสมาชิกลดลง โดยถือเป็นการริดรอนสิทธิเสรีภาพในการรับชมรายการของสมาชิก อีกทั้งเคเบิลทีวีเป็นธุรกิจขนาดเล็กระดับท้องถิ่นที่ลงทุนด้วยตนเอง ซึ่งอยู่ไม่ได้อย่างแน่นอน เพราะไม่สามารถแข่งขันกับฟรีทีวีต่าง ๆ ของภาครัฐได้



ด้าน นายไตรรัตน์ วิริยะสิริกุล รองเลขาธิการกสทช. เผยภายหลังรับมอบหนังสือคัดค้านว่า กสทช. ต้องการให้ประชาชนได้เข้าถึงฟรีทีวีทั้ง 24 ช่อง ครอบคลุมทั่วประเทศ แต่จะรับเรื่องดังกล่าวไปพิจารณา ก่อนนัดหารือร่วมกับผู้ประกอบการ เพื่อหาทางออกที่ดีที่สุด แต่ขอให้ทางผู้ประกอบการปฏิบัติตามมติดังกล่าวไปก่อนจนกว่าจะได้ข้อสรุป
อย่างไรก็ตาม ทางผู้ประกอบการเคเบิลทีวีได้ให้เวลากสทช. 3 วัน ในการหาข้อยุติ หากเลยกำหนดทางผู้ประกอบการจะยื่นฟ้องต่อศาลปกครองให้เข้าคุ้มครองชั่วคราว
MThai News
