หลังจากรัฐบาลออกมาตรการจัดระเบียบเรือประมงผิดกฎหมาย โดยเริ่มตั้งแต่วันที่ 1 กรกฎาคม 2558 เป็นต้นไปนั้น ส่งผลให้เรือประมงจอดลอยลำเป็นจำนวนมาก เฉพาะท่าเรือ 3 แห่งประกอบด้วย ท่าเรือประมงกัลปังหา ท่าเรือชลาลัย และท่าเรือบ้านคลองมะขาม ต.หาดเล็ก อ.คลองใหญ่ จ.ตราด มีเรือประมงขนาดใหญ่และขนาดเล็กจอดลอยลำอยู่กว่า 800 ลำ
ล่าสุดสถานการณ์ดังกล่าวได้เริ่มส่งผลกระทบทำให้อาหารทะเลสดปรับราคาเพิ่มขึ้นอย่างน้อย กิโลกรัมละ 10- 20 บาท โดยที่ตลาดสดเทศบาลเมืองบุรีรัมย์ ปลาหมึกสดเดิมกิโลกรัมละ 150 บาทปรับขึ้นเป็นกิโลกรัมละ 160 บาท , ปูเดิมกิโลกรัมละ 160 เพิ่มเป็นกิโลกรัมละ 180 บาท , หอยลาย และหอยแครง เดิมกิโลกรัมละ 60 ปรับขึ้นเป็นกิโลกรัมละ 80 บาท

ขณะเดียวกันแผงขายอาหารทะเลที่ตลาดสดเทศบาลเมืองอุทัยธานี เริ่มขยับราคาขายอาหารทะเล ทั้งหมึก กุ้ง หอย ปู ปลา ขึ้นจากเดิมเฉลี่ยกิโลกรัมละ 10 -30 บาท เช่นกัน
เช่นเดียวกับตลาดสดที่จังหวัดกระบี่ อาหารทะเลปรับขึ้น กิโลกรัมละ 10-20 บาท ปลาทูขนาดใหญ่ปรับเป็นกิโลกรัมละ 110 บาท จากราคา 90 บาท และจำหน่ายในท้องตลาดไม่ต่ำกว่าราคากิโลกรัมละ 150 บาท ปลาแดง 70 บาท ราคาขายในตลาด 100 บาท จากราคาเดิม 80 บาท และมีแนวโน้มว่า ราคาจะปรับสูงขึ้นเนื่องจากเรือประมงพาณิชย์ในภาคใต้หลายจังหวัดหยุดทำประมง
นอกจากนั้นราคาอาหารทะเลในตลาดสหกรณ์ประมงแม่กลองขณะนี้ได้ปรับตัวเพิ่มขึ้นร้อยละ 30 อาทิ ปลาทู ปกติ 30 บาท เพิ่มเป็น 39 บาท ปลาหมึกตัวใหญ่สุด ปกติ กิโลกรัมละ 170 บาท เพิ่มเป็น 220 บาท และ ปลาเก๋าปกติ กิโลกรัมละ 280 บาท เพิ่มเป็น 350-400 บาท

อย่างไรก็ตามผู้ประกอบการขายส่งอาหารทะเลในบางจังหวัดได้แจ้งว่าในวันที่ 4 ก.ค.2558 นี้ จะหยุดส่งอาหารทะเลโดยไม่มีกำหนด ซึ่งจะส่งผลกระทบพ่อค้าแม่ค้าไม่มีอาหารทะเลขาย และอาจต้องปิดร้านตามไปด้วยเช่นกัน
ด้าน นายปีติพงศ์ พึ่งบุญ ณ อยุธยา รมว.เกษตรและสหกรณ์ ระบุว่า ปัญหาเรือประมงที่ไม่มีใบอนุญาต ไม่มีใบอาชญาบัตรและแรงงานไม่ถูกต้อง ซึ่งจะไม่สามารถออกไปทำการประมงได้นั้น กระทรวงเกษตรฯ จะมีการติดตามประเมินผลกระทบที่ชัดเจน แต่ในเบื้องต้นส่วนของอาหารทะเลหรือสัตว์น้ำในการบริโภคบางประเภท เช่น กุ้ง ปู ปลากะพง จะไม่กระทบมากนัก เนื่องจากส่วนใหญ่เป็นการเพาะเลี้ยงไม่ได้มาจากทะเล

แต่ส่วนที่จะส่งผลกระทบจริงๆ มี 3 ส่วน คือ 1.แพปลา 2. โรงน้ำแข็ง และ 3. โรงงานอาหารสัตว์ ซึ่งวัตถุดิบจะเป็นปลาตัวเล็ก แต่ขณะนี้ทางผู้ประกอบการก็พยายามปรับตัวหันไปนำเข้าปลาจากแหล่งอื่นทดแทน
MThai News

