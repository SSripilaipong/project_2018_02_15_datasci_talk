โตโยต้า  เลือก ประเทศไทย เป็นฐานการผลิต รถกระบะ ส่งออกตลาดโลก สร้างรายได้เข้าประเทศกว่า 1,850,000 ล้านบาท
นายเคียวอิจิ ทานาดะ กรรมการผู้จัดการใหญ่ บริษัท โตโยต้ามอเตอร์ ประเทศไทย จำกัด เผยโตโยต้าได้เริ่มใช้ประเทศไทยเป็นฐานการผลิตรถกระบะวีโก้ มาตั้งแต่ปี 2547 จนถึงปัจจุบัน ทำให้รถกระบะวีโก้ได้รับความนิยมใน 108 ประเทศ หรือคิดเป็นยอดการส่งออกสูงสุดถึง 2,400,000 คัน ซึ่งสามารถนำรายได้กลับเข้าประเทศไทยกว่า 1,850,000 ล้านบาท จึงเป็นอีกหนึ่งปัจจัยที่ทำให้เศรษฐกิจของไทยขยายตัวขึ้น



ทั้งนี้ โตโยต้า จะพัฒนาโครงการรถกระบะของทางบริษัทฯ หรือ ไอเอ็มวี รุ่นที่ 2 โดยใช้ประเทศไทยเป็นฐานการผลิตเช่นเดิม เพื่อเพิ่มเม็ดเงินลงทุนในด้านการผลิตอีก 50,000 ล้านบาท ซึ่งเป็นอีกปัจจัยที่จะช่วยขับเคลื่อนรายได้เศรษฐกิจของไทยในปัจจุบันและอนาคตให้ดีขึ้น และยังเป็นการพัฒนาด้านเทคโนโลยีในอุตสาหกรรมรถยนต์ของไทยใหม่ ๆ ด้วยเช่นกัน
ด้าน ม.ร.ว. ปรีดิยาธร เทวกุล รองนายกรัฐมนตรี ด้านเศรษฐกิจ ได้กล่าวในฐานะที่เป็นตัวแทนของรัฐบาลไทยว่า กรณีดังกล่าวจะช่วยผลักดันอุตสากรรมรถยนต์ของไทยให้ขยายตัวมากขึ้น ส่งเสริมให้ไทยเป็นฐานการผลิตอุตสาหกรรมรถยนต์ของโลก ถึงแม้ว่ายอดการจำหน่ายรถยนต์ในประเทศปี 58 จะไม่เพิ่มมากนัก แต่ทิศทางการส่งออกก็มีแนวโน้มที่ดีขึ้น
ขอบคุณข้อมูล/ภาพ  จส.100
MThai News
