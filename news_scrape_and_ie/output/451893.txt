กระทรวงพาณิชย์ ส่ง รถธงฟ้าเคลื่อนที่ ช่วยภัยแล้ง 19 จังหวัด ออกจำหน่ายสินค้าจำเป็นในชีวิตประจำวัน ลดราคาเป็นพิเศษถึง 50%
พล.อ.ฉัตรชัย สาริกัลยะ รัฐมนตรีว่าการกระทรวงพาณิชย์ เปิดเผยว่า ตั้งแต่วันที่ 3 กรกฎาคมเป็นต้นไป ได้ส่งรถธงฟ้าเคลื่อนที่ นำสินค้าราคาประหยัดออกจำหน่ายในพื้นที่ประสบภัยแล้งจำนวน 19 จังหวัด 128 อำเภอ 755 ตำบล เพื่อช่วยเหลือประชาชนผู้มีรายได้น้อยและเกษตรกรที่ประสบภัยแล้ง โดยทางคณะรักษาความสงบแห่งชาติ (คสช.) และ 3 เหล่าทัพช่วยจัดหายานพาหนะและกำลังพลในการขนสินค้าไปจำหน่ายในราคาพิเศษ


โดยแบ่งสินค้าออกเป็น 2 กลุ่ม คือ สินค้าราคาพิเศษจำพวก ข้าวสาร น้ำมันพืช น้ำตาลทราย ไข่ไก่ ลดราคา 50% และสินค้าที่จำเป็นต่อการครองชีพ 8 รายการ ได้แก่ ยาสระผม สบู่ ยาสีฟัน ผงซักฟอก น้ำยาล้างจาน ปลากระป๋อง บะหมี่กึ่งสำเร็จรูป น้ำปลา ลดราคา 30-50%
นอกจากนี้ ในเดือนสิงหาคม จะเตรียมจำหน่ายสินค้าจำเป็นต่อการดำรงชีวิตประจำวัน ในราคาถูกจากผู้ผลิตรายใหญ่ โดยมีสินค้า อาทิ ไข่ไก่ น้ำมันพืช บะหมี่กึ่งสำเร็จรูป ปลากระป๋อง น้ำปลา นมผง สบู่ ยาสระผม ผงซักฟอก เป็นต้น ซึ่งจะจำหน่ายผ่านเครือข่ายสหกรณ์การเกษตรเพื่อการตลาดลูกค้า ของธนาคารเพื่อการเกษตรและสหกรณ์การเกษตร (ธ.ก.ส.) จำนวน 250 แห่งทั่วประเทศ เป็นเวลาต่อเนื่อง 6 เดือน
ทั้งนี้ กรมป้องกันและบรรเทาสาธารณภัยได้กำหนดจังหวัดที่ประสบภัยแล้งทั้งหมด 19 จังหวัด ได้แก่ พิษณุโลก ตาก นครสวรรค์ น่าน อุตรดิตถ์ นครราชสีมา ชัยภูมิ ขอนแก่น สกลนคร อำนาจเจริญ สุรินทร์ ชัยนาท ลพบุรี ราชบุรี ประจวบคีรีขันธ์ สระบุรี สระแก้ว ตราด ปราจีนบุรี


MThai News
