อธิบดีกรมการค้าภายใน  คุมเข้มห้ามฉวยโอกาสขึ้นราคาสินค้า อาหารทะเล สด  ฝ่าฝืนมีโทษ ทั้งจำทั้งปรับ
วันนี้ (3 ก.ค. 58) นายบุณยฤทธิ์ กัลยาณมิตร อธิบดีกรมการค้าภายใน กระทรวงพาณิชย์ ลงพื้นที่ตรวจสอบภาวะการค้าและราคาอาหารทะเล ณ ตลาดทะเลไทย จ.สมุทรสาคร พบว่า ราคาอาหารทะเลมีแนวโน้มสูงขึ้นจากปัญหาหยุดเดินเรือประมง ประกอบกับเป็นช่วงปิดอ่าวในฤดูปลาวางไข่ ส่งผลทำให้ปริมาณอาหารทะเลน้อยลง ราคาปรับตัวสูงขึ้น แต่ยังไม่มากนัก



ทั้งนี้ กระทรวงพาณิชย์ ได้กำชับให้ทางเจ้าหน้าที่เข้มงวดป้องกันการฉวยโอกาสขึ้นราคาเกินควร โดยมีโทษจำคุกไม่เกิน 7 ปี ปรับไม่เกิน 1.4 แสนบาท หรือ ทั้งจำทั้งปรับ และในช่วงที่ปริมานสินค้าลดลง ทางกรมการค้าภายใน จะมีการเชื่อมโยงสินค้าน้ำจืดทดเเทน ซึ่งมั่นใจว่า มีปริมาณเพียงพอต่อความต้องการ
ขณะที่ น.ส.ชนกนาถ ติตะพานิชย์ ผู้ค้าอาหารทะเลสด ตลาดทะเลไทย เผยอาหารทะเลสดตอนนี้สินค้ายังไม่ลดลง เนื่องจากยังคงมีเรือประมงทยอยกลับเข้าฝั่งและยังมีสต็อคอาหารทะเลในห้องเย็นอีกเป็นจำนวนมาก ทำให้แผงจำหน่ายสินค้ายังคงมีวางจำหน่ายปริมาณเท่าเดิม
สำหรับส่วนของราคามีการปรับขึ้นบางชนิด เช่น ปลากะพง ปลาเต๋าเต้ย ราคาสูงขึ้นเฉลี่ยกิโลกรัมละ 30-100 บาท ซึ่งบรรยากาศการจำหน่ายอาหารทะเลสดช่วงนี้ ไม่คึกคักมา 2 เดือนแล้ว จากปกติที่ช่วงนี้ตลาดควรจะคึกคัก โดยยอดขายลดลงร้อยละ 10-15 จากช่วงปกติ
อย่างไรก็ตาม หากสถานการณ์หยุดเดินเรือประมงยังคงยืดเยื้อ คงต้องปรับแผนนำสัตว์น้ำจืดเข้ามาจำหน่ายแทน

