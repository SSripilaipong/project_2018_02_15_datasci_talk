พล.อ. ประยุทธ์  แนะ อาหารทะเล แพงก็กินอย่างอื่นแทน ปล่อยให้ คนรวย เขากินไป ถ้าอยากกินมากก็ทำงานหาเงินมาซื้อกิน
จากกรณีที่รัฐบาลออกมาตรการจัดระเบียบเรือประมงผิดกฎหมาย จนทำให้เรือประมงไทยหยุดออกหาปลา และส่งผลให้ราคา อาหารทะเลปรับตัวสูงขึ้นนั้น ล่าสุดคืนวานนี้ (3 ก.ค. 58) พล.อ. ประยุทธ์ จันทร์โอชา นายกรัฐมนตรีและหัวหน้า คสช. ได้กล่าวถึงกรณีดังกล่าวผ่านทางรายการ คืนความสุขให้คนในชาติ โดยมีใจความว่า



เรื่องอาหารทะเลวันนี้บริโภคไม่ได้ ก็หาอาหารอื่นแทนไปก่อน เมื่อมันแพงมากก็อย่าไปทาน ให้คนรวยที่เขามีเงินทานไป ไม่ใช่ว่าต้องเท่าเทียม ซึ่งตนทำให้ไม่ได้ ถ้าอยากจะทานของแพงก็ต้องทำงานหนักหาเงินให้มาก เพื่อเอามาซื้อทาน  รัฐบาลก็ช่วยในส่วนที่ช่วยได้ และตนก็ได้ทำไปแล้ว
นอกจากนี้ในรายการ พล.อ. ประยุทธ์ ยังระบุอีกว่า ขออย่าเอาข้อบกพร่องของตนมาประจานให้โลกรู้ด้วยการต่อต้าน มันไม่เกิดประโยชน์ ตนเป็นห่วงเด็นรุ่นหลังจะไม่เคารพผู้ใหญ่ ไม่เคารพกติกาสังคม ไม่เคารพกฎหมาย อ้างประชาธิปไตยและเสรีภาพ สุดท้ายประเทศชาติล้มเหลว ทุกคนนั่นแหละจะอยู่ไม่ได้
สุดท้าย พล.อ. ประยุทธ์ ได้ฝากให้สมาคมสื่อต่าง ๆ ช่วยกันดูแล อย่าเขียนอะไรไปเรื่อยเปื่อยตามใจ โดยไม่คำนึงถึงความเสียหายของประเทศ และขอให้เห็นใจตนบ้าง เพราะทุกวันนี้ไม่ใช่สถานการณ์ปกติ
ขอบคุณข้อมูล  มติชน
MThai News
