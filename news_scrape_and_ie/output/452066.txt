กระทรวงคมนาคม  เตรียมพิจารณาปรับขึ้นค่าโดยสารรถ แท็กซี่ ระยะ 2 และค่าธรรมเนียมแท็กซี่ สนามบิน  ภายในเดือนนี้
วันนี้ (5 ก.ค. 58) พล.อ. ประจิน จั่นตอง รัฐมนตรีว่าการกระทรวงคมนาคม เผยภายในเดือน ก.ค. นี้ กระทรวงคมนาคม เตรียมปรับขึ้นค่าโดยสารแท็กซี่รอบที่ 2 อีกร้อยละ 5 ตามที่ได้ตกลงกับกลุ่มผู้ประกอบการไว้ หลังจากที่ได้ทำการปรับขึ้นไปแล้วในครั้งแรก โดยขอเวลาพิจารณารายละเอียดและมาตรการในการดูแลประชาชนให้ได้รับผลกระทบน้อยที่สุด



ขณะที่ ค่าธรรมเนียมแท็กซี่ในสนามบินสุวรรณภูมิ อยู่ระหว่างการพิจารณาอัตราที่เหมาะสม โดยที่ประชุมคณะกรรมการขนส่งทางบกกลาง ได้เสนอให้คิดค่าธรรมเนียมรถแท็กซี่ขนาดเล็ก เพิ่มจากคันละ 50 บาท เป็น 75 บาท ส่วนรถแท็กซี่ขนาดใหญ่ หรือ แท็กซี่แวน คิดราคาคันละ 95 บาท
อย่างไรก็ตาม หากปรับขึ้นจะส่งผลกระทบต่อประชาชนมากเกินไป จึงเตรียมพิจารณาหาแนวทางช่วยเหลือประชาชน โดยอาจปรับลดราคาลงมาจากที่เสนอ หรือให้ทางบริษัทท่าอากาศยาน ช่วยรับภาระแทนประชาชนไปก่อน ซึ่งคาดว่าจะได้ข้อสรุปที่ชัดเจนภายในเดือนนี้

