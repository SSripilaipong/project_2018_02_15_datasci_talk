บอร์ดรฟม. มีมติ ยกเลิกการรื้อ ‘สะพานรัชโยธิน’  เพื่อก่อสร้างรถไฟฟ้าสายสีเขียวเหนือ หลังประชาชนกังวลเรื่องปัญหาจราจร
พล.อ.ยอดยุทธ บุญญาธิการ ประธานคณะกรรมการ(บอร์ด)การรถไฟฟ้าขนส่งมวลชนแห่งประเทศไทย (รฟม.) เปิดเผยว่า บอร์ดรฟม.ได้ร่วมประชุมพิจารณาแผนการก่อสร้างรถไฟฟ้าสายสีเขียวเหนือ (หมอชิต-สะพานใหม่-คูคต) โดยแผนเดิมต้องทำการรื้อสะพานรัชโยธินออกและสร้างทางลอดทดแทนของเดิม แต่เนื่องจากมีกระแสวิพากษ์วิจารณ์จากประชาชนมากมายที่ไม่ต้องการให้รฟม. รื้อสะพานดังกล่าว บอร์ดรฟม.จึงมีมติ ยกเลิกการรื้อสะพานข้ามแยกรัชโยธินตามข้อเรียกร้องของประชาชน

โดยประชาชนส่วนใหญ่ มีความกังวลในเรื่องปัญหาจราจร เพราะการก่อสร้างต้องใช้เวลานานถึง 3 ปี ซึ่งหลังจากบอร์ดรฟม.ได้ร่วมประชุมหารือแล้ว จึงได้เสนอทางเลือกในแนวทางการก่อสร้าง 4 แนวทาง คือ  แนวทางที่ 1  รื้อสะพานรัชโยธิน ก่อสร้างทางลอด (Underpass) ทดแทนและก่อสร้างสะพานแยกในแนวทางพหลโยธิน (ตามรูปสัญญาเดิม)  แนวทางที่ 2  ไม่รื้อสะพานรัชโยธิน และยกโครงสร้างรถไฟฟ้าจากเดิม 16 เมตร ยกเพิ่มขึ้นอีก 2 เมตร เป็น 18 เมตร ให้พ้นความสูงของสะพานรัชโยธินและสร้างสะพานข้ามแยกในแนวถนนพหลโยธิน ต่อเนื่องไปยังแยกเกษตรเพิ่ม
แนวทางที่ 3  รื้อสะพานรัชโยธิน ก่อสร้างสะพานข้ามแยกในแนวถนนรัชดาภิเษก ข้ามโครงสร้างรถไฟฟ้าและสร้างสะพานแยกในแนวถนนพหลโยธิน ทั้งนี้ความสูงของสะพานข้ามแยกตามแนวถนนรัชดานั้น จะมีความสูงถึง 24 เมตร  แนวทางที่ 4  ไม่รื้อสะพานรัชโยธิน และดำเนินการก่อสร้างเฉพาะโครงสร้างรถไฟฟ้า (ไม่ก่อสร้างสะพานข้ามแยกในแนวถนนพหลโยธิน)
ทั้งนี้ ที่ประชุมบอร์ดรฟม. ได้เลือก แนวทางที่ 2  ซึ่งจะไม่รื้อสะพานรัชโยธิน และก่อสร้างรถไฟฟ้าโดยยกระดับขึ้นเหนือสะพาน อีกทั้งยังลดค่าใช้จ่ายในการสร้างทางลอดได้ประมาณ 1,200 ล้านบาท และมีแนวโน้มจะต่อสะพานดังกล่าวให้ยาวไปถึงแยกเกษตร แต่ต้องศึกษาความเป็นไปได้และผลกระทบในด้านต่างๆก่อน


MThai News
