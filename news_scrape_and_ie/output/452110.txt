รัฐมนตรีว่าการกระทรวงการคลัง จี้ ข้าราชการ เร่งเดินหน้าแก้ภัยแล้ง พร้อมใช้ ม.44 ตรวจสอบงบประมาณแต่ละโครงการ
นายสมหมาย ภาษี รัฐมนตรีว่าการกระทรวงการคลัง เปิดเผยว่า กระทรวงการคลังได้นัดประชุมร่วมกับหน่วยงานที่เกี่ยวข้องกับการแก้ปัญหาภัยแล้ง ทั้ง 10 หน่วยงาน เพื่อติดตามการทำงานและประเมินปัญหาภัยแล้งล่าสุด พร้อมวางแนวทางที่รัฐบาลพอช่วยเหลือได้ ซึ่งการดำเนินงานของข้าราชการมีความล่าช้ามาก โดยเตรียมใช้มาตรการ 44 เข้าเร่งการทำงานและตรวจสอบงบประมาณเบิกจ่ายแต่ละหน่วยงานว่ามีการดำเนินงานในโครงการต่างๆคืบหน้าไปแค่ไหนแล้ว


ทั้งนี้ งบประมาณที่นำมาช่วยภัยแล้งยังคงเหลือจากการเบิกจ่ายไม่หมดของปี 2557 รวมถึงงบปี58และ59 ที่สามารถนำมาใช้ได้ในอีก 2 เดือนข้างหน้า ตลอดจนนำเงินของธนาคารเพื่อการเกษตรและสหกรณ์ (ธ.ก.ส.) มาช่วยเหลือได้อีกทางหนึ่ง หลังจากนั้นจึงตั้งงบประมาณคืนในปีถัดไป ซึ่งมีการประเมินผลกระทบการเติบโตทางเศรษฐกิจจากปัญหาภัยแล้งชะลออยู่ที่ 0.5%
อย่างไรก็ตาม รัฐบาลจะพยายามออกมาตรการช่วยเหลือดูแล เพื่อบรรเทาผลกระทบในด้านต่างๆ ซึ่งประเทศไทยยังต้องประสบปัญหาภัยแล้งไปอีกระยะหนึ่ง คาดว่าจะสรุปแนวทางต่างๆได้ไม่เกิน 1 เดือนครึ่ง


MThai News
ขอบคุณข้อมูลจาก… matichon
