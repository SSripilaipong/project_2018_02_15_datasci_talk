ปตท.จัดโปรโมชั่นพิเศษ ช่วยเหลือเกษตรกร โดยลดราคาน้ำมัน 50 สตางค์/ลิตร เมื่อจ่ายผ่านบัตรสินเชื่อของ ธ.ก.ส.
นายบุรณิน รัตนสมบัติ ผู้ช่วยกรรมการผู้จัดการใหญ่การตลาดขายปลีก บริษัท ปตท. จำกัด(มหาชน) เปิดเผยว่า ปตท. จัดโปรโมชั่นพิเศษ สำหรับเกษตรกร กว่า 4 ล้านคน โดยมอบส่วนลดราคาน้ำมันในอัตราลิตรละ 50 สตางค์ เมื่อซื้อน้ำมันเชื้อเพลิงทุกชนิด สำหรับเกษตรกรที่ถือบัตรสินเชื่อเกษตรกรของธนาคารเพื่อการเกษตรและสหกรณ์การเกษตร (ธ.ก.ส.) เพื่อช่วยบรรเทาความเดือดร้อนของเกษตรกร ที่กำลังประสบปัญหาภัยแล้ง ขาดทุนและขาดรายได้จากการปลูกพืชผล



นอกจากนี้ยัง มอบส่วนลดพิเศษ 10 เปอร์เซ็นต์ จากราคาขายปลีก เมื่อซื้อผลิตภัณฑ์น้ำมันหล่อลื่น สำหรับเครื่องยนต์ดีเซล เบนซิน และเครื่องจักรกลการเกษตร ณ สถานีบริการน้ำมัน ปตท. 370 แห่งทั่วประเทศ ที่มีเครื่องหมายรับบัตรสินเชื่อเกษตรกร ธ.ก.ส. ตั้งแต่วันที่ 15 กรกฎาคม – 30 พฤศจิกายน 2558 โดย ปตท. ขอสงวนสิทธิ์จำกัดวงเงินการเติมน้ำมัน เพื่อให้ส่วนลดไม่เกิน 30,000 บาทต่อบัตร ตลอดช่วงระยะเวลาโปรโมชั่น และส่วนลดน้ำมันเชื้อเพลิง จะคืนเข้าบัญชีสมาชิกผู้ถือบัตรสินเชื่อเกษตรกรในเดือนถัดไป


MThai News
