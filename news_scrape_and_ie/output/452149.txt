การรถไฟแห่งประเทศไทย เตรียมจัดทำประกันภัยคุ้มครองผู้โดยสารและพนักงานจากอุบัติเหตุทางรถไฟ ฟรี คาดพร้อมใช้เดือน พ.ย. นี้
นายวุฒิชาติ กัลยาณมิตร ผู้ว่าการการรถไฟแห่งประเทศไทย (รฟท.) เปิดเผยว่า ในเดือนกรกฎาคมนี้ รฟท.ได้เตรียมจัดการประมูลผู้ดำเนินโครงการประกันภัยให้ผู้โดยสารและพนักงานที่โดยสารและปฏิบัติหน้าที่บนขบวนรถไฟ เพื่อให้ความคุ้มครองในชีวิตและทรัพย์สินจากอุบัติเหตุทางรถไฟ ซึ่งขณะนี้ยังอยู่ในขั้นตอนจัดทำรายละเอียดทีโออาร์
สำหรับประกันภัยดังกล่าวจะให้ความคุ้มครองทั้งกรณีอุบัติเหตุและเสียชีวิต โดยกรณีเสียชีวิตจะได้รับค่าสินไหมทดแทนรายละไม่เกิน 3 แสนบาท กรณีได้รับบาดเจ็บจะได้รับชดเชยคู่รักษาพยาบาลรายละไม่เกิน 3 หมื่นบาท ซึ่งครอบคลุมผู้โดยสารที่ใช้บริการรถไฟทุกคน ทั้งรถไฟธรรมดาและรถไฟฟรี โดยคาดว่าจะเริ่มโครงการได้ในเดือนพฤศจิกายนนี้ เพื่อให้ทันช่วงเทศกาลปีใหม่ที่มีผู้โดยสารจำนวนมาก
อย่างไรก็ตาม ประกันภัยดังกล่าวทางบริษัทประกันจะจ่ายเงินชดเชยให้ผู้โดยสารโดยตรง ทำให้ได้รับค่าชดเชยรวดเร็วขึ้น พร้อมยืนยันว่าจะไม่กระทบกับค่าโดยสาร เนื่องจากรฟท.จะรับภาระค่าเบี้ยประกันเอง ด้วยการบริหารค่าใช้จ่ายให้มีประสิทธิภาพ
MThai News
ขอบคุณข้อมูลจาก… Voicetv
