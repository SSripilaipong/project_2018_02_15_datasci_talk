ก.ล.ต. กล่าวโทษบุคคล 4 ราย กรณีสร้างราคาหุ้น TYM ต่อ DSI หลังตรวจสอบพบธุรกรรมอำพราง ซื้อขายหุ้น ระหว่างวันที่ 18 มี.ค.-9 ต.ค. 51

รายงานจากคณะกรรมการกำกับหลักทรัพย์และตลาดหลักทรัพย์ (ก.ล.ต.) แจ้งว่า ก.ล.ต.กล่าวโทษนายสรณ์นนท์ สุทธิอรรถศิลป์, นางสาวณราภร ชูเวสศิริพร, นางสาวณชรัฐ ศิริเทพ และนายธนัตถ์เดชน์ สุทธิอรรถศิลป์ (หรือนายจิรพจน์ ผาติโพธิวัฒน์) ต่อกรมสอบสวนคดีพิเศษ (DSI) กรณีสร้างราคาหุ้นบริษัทไทยง้วนเมทัล จำกัด (มหาชน) หรือ TYM ปัจจุบันชื่อ บริษัทเดอะสตีล จำกัด (มหาชน) หรือ THE
ทั้งนี้ ก.ล.ต.ได้รับแจ้งจากตลาดหลักทรัพย์แห่งประเทศไทย และได้ทำการตรวจสอบเพิ่มเติมพบว่าระหว่างวันที่ 18 มีนาคมถึงวันที่ 9 ตุลาคม 2551 นายสรณ์นนท์, นางสาวณราภร, นางสาวณชรัฐ และนายธนัตถ์เดชน์ หรือจิรพจน์ และบุคคลอีก 10 ราย (ซึ่ง 1 ราย ได้เสียชีวิตแล้ว) ได้รู้เห็นหรือตกลงร่วมกันซื้อขายหุ้น TYM อย่างต่อเนื่อง
โดยผ่านบัญชีซื้อขายหลักทรัพย์ของบุคคล 9 รายในลักษณะอำพราง ผลักดันและพยุงราคา และจับคู่ซื้อขายกันเองระหว่างบัญชี ทำให้การซื้อขายหุ้น TYM  ผิดไปจากสภาพปกติของตลาดเพื่อชักจูงให้คนทั่วไปเข้าใจผิดเกี่ยวกับราคาและปริมาณการซื้อขายหุ้น TYM และเข้าซื้อขายหุ้นดังกล่าว
อย่างไรก็ตาม การกระทำข้างต้นเข้าข่ายเป็นการสร้างราคาหุ้น TYM เป็นความผิดตามมาตรา 243(1) ประกอบมาตรา 244 และมาตรา 243(2) แห่งพระราชบัญญัติหลักทรัพย์และตลาดหลักทรัพย์ พ.ศ. 2535 ประกอบมาตรา 83 แห่งประมวลกฎหมายอาญา และเนื่องจากนายสรณ์นนท์, นางสาวณราภร, นางสาวณชรัฐ และนายธนัตถ์เดชน์ หรือจิรพจน์ ไม่ยินยอมเข้ารับการเปรียบเทียบ ก.ล.ต.จึงได้กล่าวโทษบุคคลทั้ง 4 รายดังกล่าวต่อ DSI เพื่อพิจารณาดำเนินการต่อไป
อนึ่ง การกล่าวโทษของ ก.ล.ต.เป็นเพียงจุดเริ่มต้นของกระบวนการบังคับใช้กฎหมายทางอาญาเท่านั้น ภายใต้กระบวนการนี้ การพิจารณาวินิจฉัยว่าบุคคลใดเป็นผู้กระทำผิดกฎหมายเป็นอำนาจและดุลพินิจของศาลยุติธรรม
MThai News
