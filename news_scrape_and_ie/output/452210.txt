นายโสฬส ศรีสุนทร เจ้าของไร่ทุเรียนศรีสุนทร นำทุเรียน ก้านยาว นนทบุรี จำน่ายที่งาน ‘มิด เยียร์ เซล 2015’ ในราคาลูกละ 10,000 บาท
วันนี้ (6 ก.ค.) ที่ศูนย์ราชการแจ้งวัฒนะ อาคารรัฐประศาสนภักดี (อาคารบี) บริเวณลานอเนกประสงค์ ชั้น 2 จัดงาน ‘มิด เยียร์ เซล 2015’ โดยนำสินค้าเสื้อผ้าแบรนด์เนม และอาหาร มาให้เลือกจำหน่ายอย่างคึกคัก โดยหนึ่งในสินค้าที่ดึงดูดผู้เข้าร่วมงาน คือ ทุเรียน พันธุ์ก้านยาว นนทบุรี มีราคาขายอยู่ที่ลูกละ 10,000 บาท เนื่องจากเป็นพันธุ์หายากมากในปัจจุบัน

นายโสฬส ศรีสุนทร เจ้าของไร่ทุเรียนศรีสุนทร เปิดเผยว่า ทุเรียน พันธุ์ก้านยาวนนทบุรี ปัจจุบันเริ่มหายากมากขึ้นเรื่อยๆ เนื่องจากก่อนหน้านี้ชาวสวนทุเรียนนท์ ประสบปัญหาอุทกภัยในปี 2554 ทำให้ทุเรียนเสียหายและล้มตายจำนวนมาก อีกทั้งเกษตรกรที่เคยปลูกทุเรียนก็เริ่มขายที่ดินให้นายทุนทำบ้านจัดสรร ทำให้ทุเรียนพันธุ์ดังกล่าวลดลงอย่างต่อเนื่อง โดยขณะนี้ที่ไร่ของตนเหลือทุเรียนพันธุ์ดังกล่าวเพียง 10 ต้นเท่านั้น
สำหรับทุเรียน พันธุ์ก้านยาว นนทบุรี นั้น จะมีคุณสมบัติพิเศษ แตกต่างจากทุเรียนที่ปลูกทั่วไปในจังหวัดอื่นทั้งในเรื่องรสชาติ และเนื้อที่มีความละเอียดมากกว่าทุเรียนทั่วไป ซึ่งแต่ละต้น จะให้ผลผลิตมากหรือน้อยขึ้นอยู่กับสภาพของดิน และน้ำ อีกทั้งในแต่ละปีทุเรียน ก้านยาวนนทบุรี จะออกผลปีละประมาณ 100 ลูกเท่านั้น ที่ผานมาทางไร่ทุเรียนศรีสุนทรเคยขายได้ในราคาแพงสุด ลูกละ 70,000 บาท หลังจากได้รับรางวัลทุเรียนสวยที่สุดในประเทศ ทั้งนี้ มีผู้สนใจส่วนใหญ่จะต้องสั่งจองล่วงหน้า ตั้งแต่ทุเรียนยังไม่ออกผล
MThai News
ขอบคุณข้อมูล/ภาพจาก… Khaosod
