เครือข่ายรถแท็กซี่ โต้ กระทรวงคมนาคม กรณีชะลอการปรับขึ้นราคาค่าโดยสารรอบ 2 ชี้ หากไม่ปรับขึ้นจะแก้ปัญหาปฏิเสธผู้โดยสารได้ยาก
นายวิฑูรย์ แนวพานิช ประธานกลุ่มเครือข่ายรถแท็กซี่ กล่าวถึงกรณีที่กระทรวงคมนาคมอาจชะลอขึ้นอัตราค่าโดยสารแท็กซี่รอบ 2 อีกร้อยละ 5 เนื่องจากประชาชนประสบปัญหาค่าครองชีพสูงขึ้น ซึ่งที่ผ่านมากระทรวงคมนาคมได้อนุมัติปรับขึ้นร้อยละ 8 ไปแล้วในรอบแรก เมื่อปลายปี57 ที่ผ่านมา



โดยตามข้อมูลตัวเลขต้นทุนที่แท้จริงผู้ขับรถแท็กซี่ควรปรับอัตราค่าโดยสาร ร้อยละ 20 ตามต้นทุนที่เพิ่มขึ้น แต่กระทรวงคมนาคมได้ศึกษาข้อมูลเพิ่มเติมและเห็นว่าควรปรับขึ้นร้อยละ 13 ซึ่งที่ผ่านมาผู้ประกอบการก็ทนยอมรับเงื่อนไขในการแบ่งปรับราคาเป็น 2 รอบ ตามที่กระทรวงคมนาคมได้แจ้งไว้
ประธานกลุ่มเครือข่ายรถแท็กซี่ ยังกล่าวต่ออีกว่า ข้อกล่าวอ้างของกระทรวงคมนาคมที่ว่า จะชะลอการปรับราคาเพราะค่าครองชีพที่สูงขึ้น ในส่วนนี้ผู้ประกอบการแท็กซี่ก็ได้รับความเดือดร้อนจากภาวะเศรษฐกิจเช่นกัน ซึ่งกระทรวงคมนาคมพยายามแก้ปัญหาแท็กซี่ปฏิเสธผู้โดยสาร แต่หากไม่ปรับราคา ปัญหานี้ก็จะยังมีอยู่ต่อไป
อย่างไรก็ตาม ผู้ประกอบการแท็กซี่ จะรอดูท่าทีของกระทรวงคมนาคม ในที่ประชุมวันที่ 13 กรกฎาคมนี้ ก่อนจะกำหนดท่าทีเคลื่อนไหวอีกครั้ง
MThai News
ขอบคุณข้อมูลจาก… สำนักข่าวไทย
