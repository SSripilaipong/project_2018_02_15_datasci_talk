คณะรัฐมนตรี  มีมติแต่งตั้ง นาย วิรไท สันติประภพ  เข้ารับตำแหน่ง ผู้ว่าการธนาคารแห่งประเทศไทย
วันนี้ (7 ก.ค. 58) ที่ประชุมคณะรัฐมนตรี มีมติแต่งตั้ง นายวิรไท สันติประภพ ที่ปรึกษาสถาบันวิจัยเพื่อการพัฒนาประเทศไทย (TDRI) เข้ารับตำแหน่งผู้ว่าการธนาคารแห่งประเทศไทย (ธปท.) คนใหม่ต่อจาก ดร.ประสาร ไตรรัตน์วรกุล
ทั้งนี้ นายอำพน กิตติอำพน เลขาธิการคณะรัฐมนตรี และในฐานะประธานคณะกรรมการธนาคารแห่งประเทศไทย(ธปท.) เผยการแต่งตั้ง นายวิรไท ให้มารับตำแหน่งผู้ว่าธปท. มีความเหมาะสมแล้ว เพราะว่ากระบวนการสรรหาไม่ได้ทำง่าย ๆ ต้องผ่านวิสัยทัศน์ของคณะกรรมการสรรหาถึง 7 คน ซึ่งล้วนเป็นข้าราชการประจำที่มีประสบการณ์ค่อนข้างมาก ดังนั้นขั้นตอนการสรรหาเป็นไปอย่างถูกต้องแน่นอน  ส่วนอายุ เป็นเพียงตัวเลข เชื่อว่าไม่มีปัญหาแน่นอน

สำหรับ นายวิรไท สันติประภพ อายุ 45 ปี เป็นบุตรชาย พล.ต.อ. ประทิน สันติประภพ อดีตอธิบดีกรมตำรวจ จบการศึกษาปริญญาตรี (เกียรตินิยมอันดับ 1) จากคณะเศรษฐศาสตร์ มหาวิทยาลัยธรรมศาสตร์ และได้ทุนมูลนิธิอานันทมหิดล เรียนต่อปริญญาโท – ปริญญาเอก มหาวิทยาลัยฮาร์วาร์ด
โดยเริ่มทำงานเป็นนักเศรษฐศาสตร์ ที่กองทุนการเงินระหว่างประเทศ กรุงวอชิงตัน ดีซี และเคยดำรงตำแหน่งรองผู้จัดการสายงานพัฒนา รวมทั้งวางแผนกลยุทธ์องค์กร ตลาดหลักทรัพย์แห่งประเทศไทย เป็นที่ปรึกษาให้กับบริษัทเอกชนบางแห่ง ที่สถาบันวิจัยเพื่อการพัฒนาประเทศไทย (TDRI)
ขอบคุณข้อมูล/ภาพ  ฐานเศรษฐกิจ
ติดตามข่าวเศรษฐกิจอื่นๆที่น่าสนใจได้ที่นี่  news.mthai.com/economy
MThai News

