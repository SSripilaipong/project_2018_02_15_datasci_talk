สหกรณ์แท็กซี่ ขู่หยุดวิ่ง  หากรัฐ ไม่ปรับขึ้นค่าโดยสาร   นายกฯ ไม่สน  หารถอื่นวิ่งแทน  ย้ำ ไม่มีเงินแก้ปัญหานี้
วันที่ 8 ก.ค.58 นายวิฑูรย์ แนวพานิช ประธานเครือข่ายสหกรณ์แท็กซี่ในเขตกรุงเทพมหานคร ยื่นหนังสือถึง พล.อ.อ.ประจิน จั่นตอง รัฐมนตรีว่าการกระทรวงคมนาคม ขอให้ยืนยันปรับขึ้นค่าโดยสารระยะสองอีก 5% ตามที่เคยตกลงกันไว้ เนื่องจากขณะนี้ผู้ขับรถแท็กซี่ได้รับผลกระทบจากค่าครองชีพสูงขึ้น และต้นทุนค่าขนส่งที่เพิ่มขึ้น

“หากคมนาคมไม่ยอมอนุมัติปรับราคารอบสอง อยากถามว่าการอ้างเศรษฐกิจไม่ดี ประชาชนมีค่าครองชีพสูงขึ้น ผู้ขับแท็กซี่ไม่ได้รับผลกระทบหรือเดือดร้อนจากเศรษฐกิจเหมือนคนกลุ่มอื่น หรือกลายเป็นกลุ่มที่ต้องแบกรับภาระเอง และที่สำคัญเมื่อผลักดันให้ปรับปรุงบริการ แต่หากไม่ยอมให้ขึ้นราคา ต่อไปผู้โดยสารเรียกไปเส้นทางที่รถติดหรือไม่คุ้มค่า อาจมีการปฏิเสธกลับไปเป็นปัญหาเดิมอีก”  นายวิฑูรย์กล่าว
ด้าน พลเอกประยุทธ์ จันทร์โอชา นายกรัฐมนตรีและหัวหน้า คสช. กล่าวถึงกรณีดังกล่าวว่า ได้สั่งชะลอการปรับขึ้นค่าโดยสารแล้ว หากแท็กซี่จะเรียกร้องโดยการหยุดเดินรถ รัฐบาลจะหารถอื่นไปวิ่งแทน และที่ผ่านมามีการเรียกร้องหลายเรื่อง ย้ำ รัฐบาลไม่มีเงินจำนวนมากในการแก้ไขปัญหาที่เกิดขึ้น
ข้อมูล  prachachat
ติดตามข่าวสารอื่นๆที่น่าสนใจได้ที่นี่  news.mthai.com
MThai News
