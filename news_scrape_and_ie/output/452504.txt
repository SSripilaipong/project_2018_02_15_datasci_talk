มติเอกฉันท์ ย้ายหมอชิตใหม่ไปรังสิต เตรียมออกประกาศซื้อที่เอกชนเดือนกรกฎาคมนี้ คาดเริ่มก่อสร้างปี 2559 เปิดใช้บริการปี 2561

นางสร้อยทิพย์ ไตรสุทธิ์ ปลัดกระทรวงคมนาคม เปิดเผยหลังประชุมติดตามความคืบหน้าการย้ายสถานีขนส่งผู้โดยสารกรุงเทพ (จตุจักร) หรือ หมอชิตใหม่ ว่า ที่ประชุมเห็นชอบร่วมกันให้บริษัท ขนส่ง (บขส.) ดำเนินการตามแผนงาน 2 ส่วน คือ
1.ให้คงสถานีขนส่งย่อยบางส่วนไว้ในพื้นที่เดิม แต่จะปรับลดขนาดพื้นที่ให้เล็กลงเหลือ 16.43 ไร่ เพื่อเป็นสถานีย่อยรองรับ รถโดยสารสายสั้น 2 ประเภท คือ รถหมวด 30 หรือรถรับจ้างไม่ประจำทาง (รถนำเที่ยว) และรถตู้ของ บขส.ที่วิ่งในรัศมีห่างจากกรุงเทพฯ ไม่เกิน 300 กิโลเมตร
2.ให้ บขส.เร่งจัดหาพื้นที่เพื่อสร้างสถานีขนส่งผู้โดยสารแห่งใหม่ เพื่อรองรับรถโดยสารสายยาวในเส้นภาคเหนือและภาคตะวันออกเฉียงเหนือ พื้นที่ไม่ต่ำกว่า 80 ไร่ ตั้งอยู่บนถนนพหลโยธิน และอยู่ในรัศมีออกห่างจากกรุงเทพฯ ไปทางทิศเหนือไม่ไกลกว่ามหาวิทยาลัยธรรมศาสตร์ ศูนย์รังสิต
ด้านนายนพรัตน์ การุณยะวนิช รองกรรมการผู้จัดการใหญ่ฝ่ายบริหารการเดินรถ รักษาการแทนกรรมการ ผู้จัดการใหญ่ บขส. เผยว่า บขส. จะออกประกาศเชิญชวนให้เอกชนมาเสนอขายพื้นที่ เพื่อใช้ในการก่อสร้างสถานีขนส่งผู้โดยสารแห่งใหม่ เบื้องต้นจะต้องมีพื้นที่ไม่ต่ำกว่า 80 ไร่ มีหน้ากว้างไม่ต่ำกว่า 80 เมตร คาดว่าภายใน 1-2 เดือนนี้ จะได้เอกชนผู้ชนะการเสนอขายพื้นที่ ก่อนจะเริ่มก่อสร้างปี 2559 เปิดให้บริการภายในปี 2561
ติดตาม ข่าวเศรษฐกิจ อื่นๆที่น่าสนใจได้ที่นี่  news.mthai.com/economy
MThai News
