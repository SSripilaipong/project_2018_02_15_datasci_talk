อัยการสั่งฟ้อง นายอดิศักดิ์ ลิมปรุ่งพัฒนกิจ ผู้บริหารเนชั่นฯ กรณีหมิ่นประมาท NEWS
วันนี้ (8 ก.ค.)หลังจากที่บริษัท นิวส์ เน็ตเวิร์ค คอร์ปอเรชั่น จำกัด (มหาชน) หรือ NEWS หรือชื่อเดิมคือ บริษัท โซลูชั่น คอนเนอร์ (1998) จำกัด (มหาชน) หรือ SLC ได้เข้าดำเนินคดีกับ นายอดิศักดิ์ ลิมปรุ่งพัฒนกิจ กรรมการผู้อำนวยการ บริษัท เนชั่น บรอดแคสติ้ง คอร์ปอเรชั่น จำกัด (มหาชน) และพวกรวม 5 ราย เมื่อวันที่ 11 กุมภาพันธ์ 2558 ในข้อหาร่วมกันหมิ่นประมาทโดยการโฆษณา และกระทำความผิดตาม พ.ร.บ.คอมพิวเตอร์ พ.ศ. 2550 ในหลายกรรมหลายวาระ


โดยนายอดิศักดิ์ ลิมปรุ่งพัฒนกิจ และพวก ได้กล่าวหาว่า การที่ NEWS ได้เข้าซื้อหุ้น NMG ในตลาดหลักทรัพย์แห่งประเทศไทย (ตลท.) เป็นกลุ่มทุนที่น่าสงสัย กลุ่มทุนสีเทา และใช้กลอุบายล่อลวง หรือฮุบเอา NMG ไปเป็นของตนโดยไม่ชอบ
หลังจากอัยการได้พิจารณาแล้วพบว่า ขอกล่าวหาดังกล่าวเป็นเท็จ ซึ่งทำให้ NEWS ได้รับความเสียหาย ถูกดูหมิ่นเกลียดชัง โดยพนักงานอัยการพิเศษ 5 ได้เห็นควรสั่งฟ้องผู้ต้องหาทั้ง 5 รายแล้ว ประกอบด้วย
1. นายอดิศักดิ์ ลิมปรุ่งพัฒนกิจ ในฐานะผู้เขียนคอลัมน์และเฟซบุ๊ค
2. บริษัท กรุงเทพธุรกิจ มีเดีย จำกัด เจ้าของหนังสือพิมพ์กรุงเทพธุรกิจ และในฐานะเจ้าของเว็บไซต์ www.bangkokbiznews.com
3. นายจักร์กฤษ เพิ่มพูล ในฐานะบรรณาธิการผู้พิมพ์ผู้โฆษณาหนังสือพิมพ์กรุงเทพธุรกิจ
4. นางสาวดวงกมล โชตะนา ในฐานะกรรมการผู้อำนวยการหนังสือพิมพ์กรุงเทพธุรกิจ และในฐานะผู้อำนวยการเว็ปไซต์ www.bangkokbiznews.com
5. นายนิติราษฎร์ บุญโย ในฐานะผู้ดูแลเว็ปไซต์ และบรรณาธิการข่าวออนไลน์ เว็ปไซต์ www.bangkokbiznews.com



ติดตาม ข่าวเศรษฐกิจ อื่นๆที่น่าสนใจได้ที่นี่  news.mthai.com/economy

MThai News
ขอบคุณข้อมูลจาก… kaohoon
