ศาลปกครอง นัดไต่สวนคดีไทยทีวี ยื่นฟ้อง กสทช. กรณีการดำเนินงานของ กสทช.ไม่เป็นไปตามข้อตกลง โดยศาลสั่งให้คู่กรณีทำการไกล่เกลี่ยก่อนพบศาลในครั้งต่อไป
วันนี้ (9 ก.ค.) ศาลปกครองกลาง นัดไต่สวนในคดีที่ บริษัท ไทยทีวี จำกัด (ผู้ฟ้อง) ยื่นฟ้องคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช. (ผู้ถูกฟ้อง) หลังจากที่ กสทช. มีหนังสือคำสั่งเรียกให้บริษัท ไทยทีวี จำกัด ชำระเงินค่าธรรมเนียมใบอนุญาตให้ใช้คลื่นความถี่ ค่าธรรมเนียมใบอนุญาตรายปี และยกเลิกการเป็นผู้รับอนุญาตใช้คลื่นความถี่ และประกอบกิจการโทรทัศน์ โดยไม่ชอบด้วยกฎหมาย
โดยเห็นว่าการประกอบธุรกิจทีวีดิจิตอล และการทำงานของ กสทช. ยังไม่เป็นระบบตามเงื่อนไขที่ให้ไว้ก่อนการประมูลทีวีดิจิตอล ส่งผลให้เกิดความเสียหายต่อนักลงทุน จึงขอให้ กสทช. เพิกถอนคำสั่งการเรียกให้บริษัท ไทยทีวี ชำระเงินค่าธรรมเนียมและชดใช้ค่าเสียหายให้แก่บริษัท ไทยทีวี เป็นจำนวนเงิน 700 ล้านบาท



นางสาวสุภิญญา กลางณรงค์ คณะกรรมการ กสทช. กล่าวภายหลังศาลไต่สวนแล้วเสร็จว่า ทางไทยทีวีได้เข้ามาชี้แจง ว่าประสบกับปัญหาอะไรบ้าง ซึ่งที่ผ่านมา กสทช.ได้ดำเนินการตามแผนงาน มาโดยตลอด โดยกรณีของบริษัท ไทยทีวี ยังสามารถหาช่องทางอื่นได้ ที่ไม่ใช่การยกเลิกใบอนุญาต หรือถูกตัดสิทธิ์ เช่น การเปิดให้ผู้อื่นเช่า บริหาร หรือเปลี่ยนแปลงผู้ถือหุ้นรายใหม่ แต่ทุกอย่างต้องอยู่ภายใต้เงื่อนไขและไม่ขัดต่อนโยบายของ กสทช. ทั้งนี้ ศาลปกครอง จึงให้ทั้งสองฝ่ายกลับไปพูดคุยไกล่เกลี่ยกันในเบื้องต้นก่อน และยังไม่ได้มีกำหนดนัดหมายในครั้งต่อไป
อย่างไรก็ตาม กสทช.จะเชิญ นางพันธุ์ทิพา ศกุณต์ไชย หรือ เจ้ติ๋ม เข้ามาพูดคุยถึงแนวทางกับบอร์ดบริหารของ กสทช. เพื่อทำความเข้าใจ ภายในสัปดาห์หน้านี้


ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
ข้อมูลจาก… inn
