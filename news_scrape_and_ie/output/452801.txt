โรงพยาบาลเจ้าพระยาอภัยภูเบศร เผย  ‘ตดหมูตดหมา’  สมุนไพรที่ถูกเมิน สรรพคุณเพียบ ช่วยเสริมพละกำลัง และพลังเพศชาย
ภญ.วัจนา ตั้งความเพียร หัวหน้างานการแพทย์แผนไทย โรงพยาบาลเจ้าพระยาอภัยภูเบศร เปิดเผยว่า สมุนไพร กระพังโหม หรือ ตดหมูตดหมา เป็นสมุนไพรที่มีกลิ่นเหม็น ทำให้ถูกมองว่าเป็นเพียงวัชพืชตัวหนึ่ง แต่จากการศึกษาข้อมูลภูมิปัญญาของไทย และการศึกษาวิจัยในต่างประเทศ พบว่า ตดหมูตดหมา มีสรรพคุณในการลดน้ำตาลในเลือด ลดไขมันเลว อีกทั้งช่วยเพิ่มสมรรถภาพทางเพศของผู้ชาย เนื่องจากมีฤทธิ์ในการเพิ่มฮอร์โมนแอนโดรเจน หรือฮอร์โมนเพศชาย และสร้างกล้ามเนื้อให้ดูล่ำขึ้นได้ ทำให้ผู้ชายที่เริ่มสูงวัยและมีปัญหาฮอร์โมนเริ่มเสื่อม ก็สามารถใช้ตดหมูตดหมาแก้ปัญหาได้


ตดหมูตดหมา มีฤทธิ์แตกต่างจากหมามุ่ย เพราะหมามุ่ยมีฤทธิ์เพิ่มพลัง แต่ ตดหมูตดหมา เพิ่มความแข็งแรง ซึ่งต้นตดหมูตดหมาจะพบโดยทั่วไป เป็นไม้เถาลำต้นกลม ดอกสีม่วงอมแดง มีผลเป็นรูปทรงกลม ซึ่งในส่วนต่างๆสามารถนำมาสกัดหรือแปรรูปช่วยในการรักษาโรคได้หลากหลาย ปกติถ้านำใบสดมาขยี้จะมีกลิ่นเหม็น แต่เมื่อนำมาใส่น้ำร้อนหรือผสมในขนม จะมีกลิ่นหอมเย็น นำมาชงน้ำดื่มได้โดยใช้ใบตดหมูตดหมา 7 ใบ มาต้ม ดื่มแก้อาการปวดเมื่อยได้
ทั้งนี้ ในต่างประเทศ ได้นำ ตดหมูตดหมา ไปผลิตเป็นอาหารเสริมสมรรถภาพทางเพศออกมาจำหน่าย แต่ในประเทศไทยยังไม่มีการพัฒนาสมุนไพรตดหมูตดหมาเป็นยา หรืออาหารเสริม เนื่องจากติดที่ข้อกฎหมายหลายอย่าง ส่วนใหญ่จะเน้นไปในเรื่องของการช่วยรักษาโรคเรื้อรังมากกว่า แต่หากหน่วยงานระดับสูง เช่น กรมการแพทย์แผนไทยและการแพทย์ทางเลือก สนใจนำสมุนไพรตัวนี้ไปพัฒนาต่อยอด รพ.เจ้าพระยาอภัยภูเบศร ก็ยินดีให้ความร่วมมือ เพราะวัตถุดิบมีมากพอ อีกทั้งกระบวนการผลิตไม่ยาก ขึ้นอยู่กับการต่อยอดผลิตภัณฑ์


ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
