พล.อ.ประยุทธ์ จันทร์โอชา นายกรัฐมนตรี เมิน คปพ.ค้านร่างพ.ร.บ.ปิโตรเลียม ชี้ขณะนี้อยู่ในขั้นตอนการพิจารณาของสนช.
วันนี้ (10 ก.ค.) พล.อ.ประยุทธ์ จันทร์โอชา นายกรัฐมนตรี และคณะรักษาความสงบแห่งชาติ(คสช.) ชี้แจงเกี่ยวกับ กรณีที่เครือข่ายปฏิรูปพลังงานไทย (คปพ.) คัดค้านร่างพ.ร.บ.ปิโตรเลียมและร่าง พ.ร.บ.ภาษีเงินได้ปิโตรเลียม ที่จัดทำโดยกระทรวงพลังงาน ว่า ร่างพ.ร.บ.ดังกล่าว ได้ผ่านการพิจารณาของคณะรัฐมนตรี (ครม.) แล้ว และเข้าสู่การพิจารณาของสภานิติบัญญัติแห่งชาติ (สนช.) ซึ่งขึ้นอยู่กับ สนช.ว่าจะพิจารณาอย่างไร



โดยเมื่อวันที่ 9 ก.ค.ที่ผ่านมา ตัวแทน คปพ. นำโดย ม.ล.กรกสิวัฒน์ เกษมศรี นายวีระ สมความคิด และคณะ ร่วมยื่นหนังสือต่อ สนช. เพื่อขอยับยั้ง ร่าง พ.ร.บ.ปิโตรเลียม และ พ.ร.บ.ภาษีเงินได้ปิโตรเลียมของกระทรวงพลังงาน เนื่องจากเห็นว่าการบริหารจัดการพลังงานปิโตรเลียม ไม่ได้เอื้อประโยชน์ต่อประชาชน จึงขอให้ สนช.ดำเนินการยกร่างใหม่ โดยยึดเอารายงานของ กมธ.วิสามัญศึกษาปัญหาการบังคับใช้ พ.ร.บ.ปิโตรเลียม พ.ศ.2514 และเสนอให้นำร่างพ.ร.บ.ปิโตรเลียม ที่เสนอโดยประชาชน มาพิจารณาเปรียบเทียบจัดทำร่างใหม่
พล.อ.ประยุทธ์ กล่าวว่า ที่ผ่านมา กระทรวงพลังงานได้ทำการชี้แจงและตอบปัญหาต่างๆอยู่ตลอด หากต้องตามใจกลุ่มต่างๆที่ออกมาร้องเรียน คงไม่มีอะไรเดินหน้าได้สักอย่าง ซึ่งการพิจารณาในร่างพ.ร.บ.นี้ต้องคำนึงในหลายปัจจัย ทั้งการสร้างแรงจูงใจให้กับนักลงทุนจากต่างประเทศ รวมถึงผลประโยชน์ที่เท่าเทียม แต่ถ้าอยากได้ผลประโยชน์100% ก็คงต้องลงทุนขุดเอง


ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
ขอบคุณข้อมูลจาก… tnn
