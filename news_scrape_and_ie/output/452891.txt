การบินไทยแจ้งยกเลิกเที่ยวบินเส้นทางกรุงเทพฯ – เดนปาซาร์ จากเหตุปะทุของภูเขาไฟ ราอุง บนเกาะชวา
วันนี้ (10 ก.ค.58) บริษัท การบินไทย จำกัด (มหาชน) ได้แจ้งยกเลิกเที่ยวบินกรุงเทพฯ – เดนปาซาร์ เกาะบาหลี เนื่องจากการปะทุของภูเขาไฟ ราอุง บนเกาะชวา ทวีความรุนแรง ส่งผลให้เกิดเขม่าควันฟุ้งกระจายเป็นจำนวนมาก ปกคลุมน่านฟ้าจนเป็นเหตุให้ท่าอากาศยานเดนปาซาร์บนเกาะบาหลีต้องประกาศปิดสนามบิน และให้ทุกสายการบินงดทำการบินผ่านและขึ้นลง เพื่อความปลอดภัยในการทำการบิน
โดยประกาศปิดจนถึงเวลา เวลา 21.30 น. (เวลาท้องถิ่น) ซึ่งจากเหตุการณ์ดังกล่าวส่งผลกระทบต่อเที่ยวบินของบริษัทฯ ทำให้บริษัทฯ มีความจำเป็นต้องประกาศยกเลิกเที่ยวบินทีจี 431 เส้นทางกรุงเทพฯ – เดนปาซาร์ และเที่ยวบินทีจี 432 เส้นทางเดนปาซาร์ – กรุงเทพฯ ของวันที่ 10 กรกฎาคม 2558 ทั้งนี้ เมื่อท่าอากาศยานเดนปาซาร์ประกาศเปิดให้บริการ บริษัทฯ จะทำการบินตามปกติโดยเร็วที่สุดต่อไป



อนึ่ง บริษัทฯ ทำการบินไป – กลับ ในเส้นทางกรุงเทพฯ – เดนปาซาร์ เกาะบาหลี ทุกวัน วันละ 1 เที่ยวบิน โดยมีเที่ยวไป ทีจี 431 ออกจากท่าอากาศยานสุวรรณภูมิเวลา 09.20 น. ถึงท่าอากาศยานเดนปาซาร์ เวลา 14.40 น. (เวลาท้องถิ่น) และเที่ยวกลับ ทีจี 432 ออกจากท่าอากาศยานเดนปาซาร์ เวลา 16.05 น. (เวลาท้องถิ่น) ถึงท่าอากาศยานสุวรรณภูมิเวลา 19.15 น.
ทั้งนี้ บริษัทฯ ขอความกรุณาผู้โดยสารที่จะเดินทางในเที่ยวบินตามประกาศของบริษัทฯ ให้ติดตามข่าวสารอย่างใกล้ชิด หรือตรวจสอบตารางบินได้ที่เว็บไซต์ www.thaiairways.com หรือ THAI Contact Center โทร. 02-356-1111ตลอด 24 ชั่วโมง


ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
