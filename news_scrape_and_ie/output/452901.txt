ประธาน สทท. เผย เศรษฐกิจไทย เข้าสู่ ภาวะเงินฝืด  ทำให้ประชาชนไม่กล้าใช้เงิน คาดรายได้ ท่องเที่ยว หาย 2 แสนล้าน
วันนี้ (10 ก.ค. 58) นายอิทธิฤทธิ์ กิ่งเล็ก ประธานสภาอุตสาหกรรมท่องเที่ยวแห่งประเทศไทย (สทท.) เผยขณะนี้ไทยเข้าสู่ภาวะเงินฝืด เพราะคนไทยมีความระมัดระวังการใช้จ่ายมากขึ้นจากภาวะเศรษฐกิจในประเทศ จึงคาดการณ์รายได้ตลาดในประเทศปีนี้อาจทำได้เพียง 6-7 แสนล้านบาท เท่านั้น



ซึ่งต่ำกว่าที่รัฐบาลตั้งเป้าไว้ที่ 8 แสนล้านบาท และต่ำกว่าที่การท่องเที่ยวแห่งประเทศไทย (ททท.) คาดการณ์ไว้ว่าจะอยู่ที่ 7.6 แสนล้านบาท ทำให้ในช่วงครึ่งปีหลังยังต้องเดินหน้ากระตุ้นตลาดอีกมาก หากต้องการบรรลุเป้าหมาย 8 แสนล้านบาท แต่สำหรับเป้าหมายการท่องเที่ยวในภาพรวมที่ตั้งไว้ 2.2 ล้านล้านบาทนั้น อาจมีความเป็นไปได้ เพราะอาจได้จากส่วนตลาดต่างชาติเข้ามาทดแทน
สำหรับเรื่องปัญหาภัยแล้ง ยอมรับว่า คงส่งผลกระทบต่อภาคธุรกิจโรงแรมน้อย ส่วนใหญ่น่าจะเป็นภาคการเกษตรมากกว่า โดยเฉพาะในพื้นที่ภาคเหนือกับภาคตะวันออกเฉียงเหนือ ประกอบกับเป็นช่วงนอกฤดูกาลท่องเที่ยว (โลว์ซีซั่น) ทำให้นักท่องเที่ยวมีจำนวนน้อย
ขณะที่ นายศุกรีย์ สิทธิวณิช รองผู้ว่าการด้านสื่อสารการตลาด ททท. กล่าวว่า ททท.เตรียมร่วมกับหน่วยงานภาครัฐ อาทิ หน่วยงานรัฐวิสาหกิจของการไฟฟ้า กองทุนบำเหน็จบำนาญข้าราชการ (กบข.) นำเสนอแพคเกจท่องเที่ยวพร้อมโปรโมชั่นราคาพิเศษ ในรูปแบบ “โบนัสแห่งวัย” เพื่อกระตุ้นให้กลุ่มข้าราชการเกษียณและข้าราชการที่จะเกษียณอายุก่อนกำหนด (เออร์ลี่ รีไทร์) หันมาเดินทางท่องเที่ยวในช่วงวันธรรมดาเพิ่มขึ้น
ขอบคุณข้อมูล  ประชาชาติธุรกิจ
ติดตามข่าว เศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
