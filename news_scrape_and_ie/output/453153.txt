‘Food Truck’  หรือ รถขายอาหาร กำลังได้รับความนิยมอย่างต่อเนื่องจากทั้งผู้ประกอบการร้านค้า และผู้บริโภคที่สัญจรผ่านไปมา อย่างเช่น ถนนราชพฤกษ์ มีร้าน Food Truck ที่เปิดขายเครื่องดื่ม กาแฟสด โดยนำรถตู้มาดัดแปลงเป็นร้านขายกาแฟในรูปแบบ เอเวอร์เทิร์น ซึ่งมีลูกค้าทั้งขาประจำและขาจรแวะเวียนเข้ามาซื้อเครื่องดื่มตลอดทั้งวัน


โดยคุณสราญจิต อันตระการ ผู้ประกอบการ  ร้านกาแฟริมทาง (รถกาแฟโมบาย)  เปิดเผยว่า ใช้เวลาศึกษาธุรกิจ Food Truck เพียงหนึ่งเดือน หลังจากนั้นก็เริ่มเก็บเงินพอได้จำนวนหนึ่ง จึงลาออกจากงานประจำมาเปิดร้าน ซึ่งใช้ทุนไม่มาก และมีจุดเด่นในด้านการบริการที่รวดเร็ว เหมือนการขายอาหารไดรฟ์ทรู โดยในหนึ่งวัน สามารถขายเครื่องดื่ม ในราคา 30-35 บาท ได้ถึง 200 แก้วต่อวัน ทำให้มีกำไรเดือนละกว่า 2แสนบาท


ด้านคุณปาณิศา เกลล์ ผู้ประกอบการ  ร้านเบอร์เกอร์ Orn the road  กล่าวว่า ก่อนหน้านั้นเคยเปิดร้านอาหาร และมีค่าใช้จ่ายที่สูงมาก ต้องจ่ายค่าเช่าสถานที่ถึงหลักแสนต่อเดือน ทำให้มีความคิดที่จะลดต้นทุน ประกอบกับต้องการนำสินค้าไปขายได้ในหลายๆสถานที่ จึงได้นำรถมาดัดแปลงเป็นร้านอาหาร ทำให้ลดต้นทุนค่าใช้จ่ายถึงร้อยละ 70 และสามารถนำรถไปขายยังงานอีเว้นท์ หรือสถานที่อื่นๆได้อีก
สำหรับการทำร้าน ‘Food Truck’ ในประเทศไทยปัจจุบันมีแนวโน้มขยายตัวมากขึ้น เนื่องจากใช้ต้นทุนไม่มาก แต่อย่างไรก็ตาม ไม่ว่าจะทำธุรกิจใด จำเป็นต้องมีแนวคิดที่แปลกใหม่ ดึงดูดความสนใจกับผู้พบเห็น เพื่อให้ธุรกิจมีผลกำไรที่ดี และสามารถเติบโตต่อไปได้




ติดตามข่าวสาร  108 อาชีพ  อื่นๆที่น่าสนใจได้ที่นี่  >>>>>>
MThai News
