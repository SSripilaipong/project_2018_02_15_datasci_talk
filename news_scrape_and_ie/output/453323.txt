คลัง เล็ง แจกเงินช่วยชาวนาและชาวสวนยางที่ประสบปัญหาภัยแล้ง ไร่ละ 1,000 บาท
นายรังสรรค์ ศรีวรศาสตร์ ปลัดกระทรวงการคลัง กล่าวว่า สำนักงานเศรษฐกิจการคลัง (สศค.) เสนอมาตรการช่วยเหลือเกษตรกร จากปัญหาภัยแล้งให้พิจารณา โดยแนวทางจะยังยึดการจ่ายเงินช่วยเหลือเกษตรกร ไร่ละ 1,000 บาท ไม่เกินครัวเรือนละ 15 ไร่ หรือ ให้การช่วยเหลือ 15,000 บาทต่อครัวเรือน เหมือนปี 2557



โดย สศค.ได้เสนอแนวทางช่วยเหลือเกษตรกร ทั้งหมด 2 แนวทาง ระหว่าง ช่วยเหลือเฉพาะครัวเรือนที่ประสบภัย หรือช่วยเหลือครัวเรือนเกษตรกรทั้งหมด ซึ่งคลังได้เลือกแนวทางช่วยเหลือเฉพาะเกษตรกรที่ประสบภัยแล้ง และได้รับผลกระทบจริงๆ ซึ่งขึ้นอยู่กับปริมาณน้ำฝน หากฝนตกในปริมาณมากในเร็ววันนี้ ก็จะลดงบประมาณไปได้อีก แต่ยังต้องหารือการนำงบประมาณมาใช้จ่ายกรณีดังกล่าวกันอีกครั้ง
ทั้งนี้ การสำรวจเกษตรกรที่ได้รับผลกระทบจากภัยแล้ง คลังจะดูจากจำนวนครัวเรือนผู้ปลูกข้าวตามมาตรการเพิ่มรายได้ในมติครม. เมื่อวันที่ 1 ต.ค.2557 และมีข้อมูลสะสมถึงวันที่ 10 ก.ค.ที่ผ่านมา ที่ทางกรมป้องกันและบรรเทาสาธารณภัยได้ประกาศเป็นเขตภัยพิบัติแล้ง รวมถึงเกษตรกรผู้ปลูกข้าวในพื้นที่ลุ่มน้ำเจ้าพระยาด้วย ส่วนเกษตรกรชาวสวนยาง จะนับเฉพาะที่ขึ้นทะเบียนในโครงการชดเชยรายได้ ในมติครม. 21 ต.ค.2557 โดยการพิจารณาความเหมาะสม ซึ่งการจ่ายเงินในครั้งนี้กระทรวงการคลังจะพิจารณาเป็นการเร่งด่วน และนำเสนอครม.ภายในเดือนก.ค.นี้


ขอบคุณข้อมูลจาก… ข่าวสด
ติดตาม ข่าวเศรษฐกิจ อื่นๆที่น่าสนใจได้ที่นี่  news.mthai.com/economy
MThai News
