ดีเดย์ 1 สิงหาคม กรมขนส่งฯ เดินหน้าจัดระเบียบรถจักรยานยนต์รับจ้าง ห้ามนำป้ายดำรับ-ส่งผู้โดยสาร เด็ดขาดพบฝ่าฝืนลงโทษหนักทุกกรณี สิ้นปี 2558 ขยายผลทั่วประเทศ

นายธีระพงษ์ รอดประเสริฐ อธิบดีกรมการขนส่งทางบก เผยว่า ตั้งแต่วันที่ 1 สิงหาคม 2558 เป็นต้นไป กรมการขนส่งทางบก จะประสาน เจ้าหน้าที่ทหาร ตำรวจ และเจ้าหน้าที่เทศกิจของกรุงเทพมหานคร
ควบคุมการให้บริการของรถจักรยานยนต์สาธารณะ เช่น รถจักรยานยนต์ที่นำมาใช้จะต้องจดทะเบียนถูกต้อง (ป้ายเหลือง) ผู้ขับรถ เสื้อวิน บัตรประจำตัว และรถจะต้องมีข้อมูลที่ถูกต้องและตรงกัน เพื่อป้องกันการสวมสิทธิ์หรือการปล่อยให้เช่าเสื้อวิน
ทั้งนี้ หากพบการนำรถจักรยานยนต์ส่วนบุคคล (ป้ายดำ) มาใช้รับ-ส่งผู้โดยสาร ปรับไม่เกิน 2,000 บาท แต่งกายไม่ถูกต้องตามประกาศของกรมการขนส่งทางบก ปรับไม่เกิน 1,000 บาท ไม่แสดงใบอนุญาตขับรถ ปรับไม่เกิน 1,000 บาท ยกเว้นกรณีอยู่ระหว่างผ่อนผันต้องแสดงหนังสือผ่านการอบรม
นอกจากนั้นจะขยายผลการจัดระเบียบการให้บริการรถจักรยานยนต์ สาธารณะไปยังส่วนภูมิภาค โดยมีจังหวัดอ่างทองเป็นต้นแบบ และขยายจัดระเบียบในแต่ละภาค จำนวน 16 จังหวัด สำหรับภาคกลาง ได้แก่ จังหวัดปทุมธานี นนทบุรี ชลบุรี (พัทยา) สระบุรี ลพบุรี
ภาคตะวันออกเฉียงเหนือ ได้แก่ จังหวัดนครราชสีมา ขอนแก่น อุดรธานี อุบลราชธานี ภาคเหนือ ได้แก่ จังหวัดพิษณุโลก เชียงใหม่ นครสวรรค์
ภาคใต้ ได้แก่ จังหวัดสงขลา (หาดใหญ่) ภูเก็ต สุราษฎร์ธานี (เกาะสมุย) และนครศรีธรรมราช ซึ่งกำหนดให้ต้นแบบแต่ละภาคดังกล่าวจัดระเบียบให้แล้วเสร็จภายใน 30 กันยายน 2558 เพื่อจะขยายผลให้ครบทุกจังหวัด ครอบคลุมทั่วประเทศภายในสิ้นปี 2558 เพื่อให้รูปแบบเสื้อวินเป็นมาตรฐานเดียวกัน
และหากการจัดระเบียบสำเร็จเป็นรูปธรรมอาจพิจารณาเปิดรับลงทะเบียนรถ จักรยานยนต์สาธารณะเพิ่มเติมอีก 6 เดือนหลังจากการจัดระเบียบรอบแรกแล้วเสร็จ
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

