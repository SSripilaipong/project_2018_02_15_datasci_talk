คณะกรรมการกิจการพลังงาน เผย ยอดรับซื้อ ‘โซลาร์รูฟท็อป’ ทะลุเป้า โดยเฉพาะกลุ่มบ้านพักที่อยู่อาศัย
นายวีระพล จิรประดิษฐกุล กรรมการกำกับกิจการพลังงาน (กกพ.) เปิดเผยว่า หลังเปิดให้มีการรับซื้อไฟฟ้าจากโซลาร์รูฟท็อป ประเภทบ้านอยู่อาศัยเพิ่มให้ครบจำนวน 100 เมกะวัตต์ ตั้งแต่วันที่ 9 ก.พ. – 30 มิ.ย.ที่ผ่านมา มีผู้สนใจเข้าร่วมโครงการยื่นคำขอขายไฟฟ้า ทั้งสิ้นจำนวน 11,645 ราย คิดเป็น 93.213 เมกะวัตต์ ซึ่งเป้าหมายในการรับซื้อไฟฟ้าอยู่ที่ 78.63 เมกะวัตต์ และมีผู้ผ่านการคัดเลือกได้สัญญาซื้อขายไฟฟ้าแล้วทั้งสิ้น 286 ราย คิดเป็น 2.192 เมกะวัตต์ ซึ่งการไฟฟ้าฝ่ายจำหน่ายจะมีการทยอยประกาศแจ้งผลผู้ผ่านการคัดเลือกให้ทราบต่อไป


สำหรับการรับซื้อไฟฟ้าจากโซลาร์รูฟท็อป ได้กำหนดให้การไฟฟ้าฝ่ายจำหน่ายรับซื้อไฟฟ้าขนาดกำลังการผลิตติดตั้งไม่เกิน 10 กิโลวัตต์ โดยมีสัญญาซื้อขายไฟฟ้า 25 ปี และต้องจ่ายไฟฟ้าเข้าระบบไฟฟ้าเชิงพาณิชย์ ภายในวันที่ 31 ธันวาคม 2558 หากไม่มีการเริ่มต้นซื้อขายไฟฟ้าภายในเวลาดังกล่าวให้ถือว่าสัญญาซื้อขายไฟฟ้าสิ้นสุด โดยอัตราการรับซื้อไฟฟ้าเป็นแบบ FiT ประเภทบ้านอยู่อาศัย ในอัตรา 6.85 บาทต่อหน่วย
ทั้งนี้ โครงการผลิตไฟฟ้าจากโซลาร์รูฟท็อป จะช่วยส่งเสริมในด้านพลังงานทดแทนและพลังงานสะอาด สามารถพึ่งพาตัวเองระยะยาวได้ ซึ่งระบบผลิตไฟฟ้าด้วยเซลล์แสงอาทิตย์ที่ติดตั้งบนหลังคาบ้านที่อยู่อาศัย หรือบนอาคารต่างๆ นั้น สามารถผลิตไฟฟ้าใช้เองได้ หรือส่งขายไฟฟ้าในราคาพิเศษคืนให้กับหน่วยงานของรัฐ ตามมาตรการการส่งเสริมการใช้พลังงานแสงอาทิตย์ของกระทรวงพลังงาน


ขอบคุณข้อมูลจาก… สำนักข่าวไทย
ติดตาม ข่าวเศรษฐกิจ อื่นๆที่น่าสนใจได้ที่นี่  news.mthai.com/economy
MThai News
