กรมทางหลวง จับมือ ธนาคารกรุงไทย เปิดให้สมัครบัตร M-Pass ฟรี! สำหรับใช้ผ่านด่านมอเตอร์เวย์ สาย 7 กรุงเทพฯ – ชลบุรี และ สาย9 บางนา – บางปะอิน
โดยธนาคารกรุงไทย ได้เริ่มรับสมัครบัตร M-PASS ตั้งแต่วันที่ 7 กรกฏาคมที่ผ่านมา ในระยะแรกผ่านสาขาธนาคารกรุงไทยในห้างสรรพสินค้าทั้งในกรุงเทพฯ และปริมณฑล รวมถึงสาขาในนิคมอุตสาหกรรมที่ตั้งอยู่บริเวณใกล้กับทางหลวงพิเศษสาย 7 และสาย 9 จำนวน 54 สาขา และในระยะต่อไปลูกค้าสามารถขอสมัครบัตร M-PASS ได้ที่ทุกสาขาทั่วประเทศ รวมทั้งทาง KTB netbank ซึ่งธนาคารจะจัดส่งบัตร M-Pass ให้ลูกค้าทางไปรษณีย์ ซึ่งบัตรมีอายุ 5 ปี



บัตร M-PASS มีการแยก 2 กระเป๋าเงินที่ชัดเจนให้กับลูกค้า คือ กระเป๋าสำหรับชำระค่าผ่านทางและกระเป๋าสำหรับทำธุรกรรมทางการเงิน ทำให้ลูกค้าสามารถแยกใช้บริการตามแต่ละกระเป๋าเงิน สำหรับการเติมเงินในบัตร M-PASS ลูกค้าสามารถเติมเงินได้ 3 ช่องทาง ได้แก่ ธ.กรุงไทย กว่า 1,200 แห่ง ตู้เอทีเอ็ม 10,000 ทั่วประเทศ และช่องทาง KTB netbank โดยไม่เสียค่าธรรมเนียม ซึ่งการเติมเงินสำหรับใช้เป็นค่าผ่านทาง เติมครั้งแรกไม่น้อยกว่า 1,000 บาท ครั้งถัดไปขั้นต่ำ 500 บาท และเพิ่มขึ้นทุกๆ 500 บาท สูงสุดไม่เกิน 5,000 บาทต่อครั้ง และจำกัดวงเงินรวมสูงสุดในบัตรไม่เกิน 10,000 บาท
ส่วนการเติมเงินในกระเป๋าเงินอิเล็กทรอนิกส์ (e-Money) เพื่อใช้ทำธุรกรรมทางการเงินผ่านเครื่องเอทีเอ็มของธ.กรุงไทยและต่างธนาคาร หรือใช้ชำระค่าสินค้าบริการในร้านค้าที่มีสัญลักษณ์ VISA นั้น ขั้นต่ำ 100 บาท จำกัดการเติมเงินและถอนเงินสูงสุดไม่เกิน 30,000 บาท
ทั้งนี้ คาดว่าจะช่วยลดปริมาณการจราจร ในช่วงเทศกาลหรือวันหยุดยาวที่มีปริมาณรถสูงถึง 8,000 คัน/ชั่วโมง แต่ด่านเก็บเงิน สามารถระบายรถได้เฉลี่ยเพียง 400 คัน/ชั่วโมง/จุดบริการ เท่านั้น แต่หากมีการนำระบบเก็บเงินอัตโนมัติด้วยบัตร M-PASS มาใช้ จะสามารถระบายรถได้ถึง 800 คัน/ชั่วโมง/จุดบริการ ซึ่งจะเพิ่มทางเลือกให้ผู้ใช้บริการในเส้นทางนี้ เดินทางได้สะดวก รวดเร็ว ยิ่งขึ้น


ติดตาม ข่าวเศรษฐกิจ อื่นๆที่น่าสนใจได้ที่นี่  news.mthai.com/economy
MThai News
