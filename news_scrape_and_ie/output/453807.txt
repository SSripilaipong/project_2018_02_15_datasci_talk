GenY sweet deco  จากเคสมือถือกากเพชร D.I.Y. ต่อยอดธุรกิจ สร้างรายได้หลักแสน
คอลัมน์ 108 อาชีพ ในครั้งนี้ จะพาทุกท่านเปิดมุมมองในการประดิษฐ์สร้างสรรค์เคสมือถือ ในรูปแบบ D.I.Y. ที่บ่งบอกความเป็นตัวเองจนกลายเป็นธุรกิจ เคสมือถือกากเพชร
คุณเชาวลิต คำจันทร์ 1ในเจ้าของธุรกิจ  GenY sweet deco  เปิดเผยว่า เริ่มจากความชอบในด้านศิลปะ การเล่นสี และเกิดได้ไอเดียในการสร้างสรรค์เคสโทรศัพท์มือถือ เนื่องจากเห็นว่าคนส่วนใหญ่เลือกซื้อเคสมือถือไปใช้เป็นจำนวนมาก และมีการเปลี่ยนเคสกันบ่อยๆ จึงเริ่มออกแบบเคสมือถือเพื่อนำมาจำหน่าย ภายใต้แบรนด์  GenY sweet deco



โดยในช่วงแรกได้ออกแบบเคสมือถือแบบธรรมดาให้กลายเป็นเคสที่โดดเด่นไปด้วยกากเพชรสีสันสดใส ซึ่งได้รับการตอบรับเป็นอย่างดี หลังจากทำได้มาสักระยะ จึงเริ่มขยับขยายกิจการด้วยการจำหน่าย วัสดุ อุปกรณ์ตกแต่ง เคสมือถือกากเพชร อย่างครบวงจร เป็นการต่อยอดธุรกิจของตนเอง อีกทั้งยังเผยแพร่ให้ผู้สนใจ นำไปประดิษฐ์ด้วยตัวเองหรือนำไปจำหน่ายต่อไปได้
สำหรับการลงทุนในธุรกิจนี้ เหมาะสำหรับผู้ที่มีต้นทุนไม่สูงมาก โดยมีชุดธุรกิจกึ่งเฟรนชายส์ สามารถซื้อชุดอุปกรณ์ พร้อมดีวีดีสอนทำเคสมือถือ จากทาง GenY sweet deco ไปทำขายเอง จะมีราคาตั้งแต่หลักหมื่นต้นๆไปจนถึง 2 หมื่นบาท ขึ้นอยู่กับปริมาณวัสดุ อุปกรณ์ ซึ่งต้นทุนเคส 1 ชิ้นประมาณ 100 บาท จะสามารถขายได้กำไร 2-3 เท่าตัว



ปัจจุบัน GenY sweet deco เปิดขายออนไลน์ ผ่านทางโซเชียลเน็ตเวิร์ค และเว็บไซต์ของร้านค้า ซึ่งยังไม่มีหน้าร้าน โดยในหนึ่งวัน มีลูกค้าสั่งเคสมือถือและอุปกรณ์ 20 ราย ทำให้รายได้ต่อเดือนถึงหลักแสนบาท
อย่างไรก็ตาม งาน D.I.Y. เป็นผลงานที่สร้างสรรค์ออกแบบด้วยตนเอง ทำให้มีสินค้าหรือผลิตภัณฑ์ที่เป็นของเราเอง ออกแบบเอง ไม่ซ้ำใคร หากลองนำมาเผยแพร่หรือออกจำหน่าย อาจมีผู้สนใจมากขึ้น และสามารถสร้างรายได้ให้กับตนเองอีกด้วย ถือเป็นการใช้เวลาว่างให้เกิดประโยชน์ ต่อยอดความคิดไปเรื่อยๆ จนกลายเป็นธุรกิจส่วนตัวที่ประสบความสำเร็จได้ในที่สุด


สนใจข้อมูลสอบถามได้ที่ เพจ… GenY sweet deco
ติดตามข่าวสาร  108 อาชีพ  อื่นๆที่น่าสนใจได้ที่นี่  >>>>>>
MThai News


