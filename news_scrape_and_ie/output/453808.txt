คุณเคยถามตัวเองกันบ้างไหมว่า ทุกวันนี้เวลาที่คุณทำ ธุรกรรมทางการเงิน ผ่านบัตร  ATM  นั้น คุณระวังมากพอแล้วหรือยัง ?
วันนี้ (17 ก.ค. 58) MThai News จะพาไปเรียนรู้วิธีสร้างความปลอดภัยให้กับคุณ เมื่อต้องทำธุรกรรมทางการเงินผ่านบัตรเอทีเอ็ม เนื่องจากปัจจุบันกลุ่มมิจฉาชีพมีมากขึ้นจนน่าตกใจ ซึ่งวิธีที่พวกมันเหล่านี้เลือกใช้มีหลายวิธี ไม่ว่าจะเป็นการดักปล้นหน้าตู้เอทีเอ็ม หรือปลอมแปลงเครื่องกดบัตร เราจึงต้องรู้จักวิธีป้องกัน!



เมื่อเราได้รับบัตร ATM มาใหม่จากธนาคาร สิ่งที่ควรทำมีดังนี้
1. ควรเปลี่ยนรหัสผ่านที่ผู้ออกบัตรส่งมาให้ทันที
2. ตั้งรหัสใหม่ให้ยากต่อการคาดเดา (แต่เราจำได้)
3. ห้ามเก็บรหัสบัตรกับตัวบัตรไว้ด้วยกัน หากทำหล่นหาย เงินในบัญชีก็อาจหายได้ภายในพริบตา
4. เก็บรหัสไว้เป็นความลับ คิดเสียว่าบัตรเอทีเอ็มคือของใช้ส่วนตัวชิ้นหนึ่ง
5. เปลี่ยนรหัสอย่างน้อย ทุก 3 เดือน ควรเปลี่ยนรหัสบัตร อย่างน้อยปีละ 4 ครั้ง
เมื่อต้องทำธุรกรรมทางการเงินที่ตู้ ATM สิ่งที่ควรทำมีดังนี้
1. ไม่ใช้ตู้เอทีเอ็มในที่เปลี่ยว เพราะมิจฉาชีพมักดักปล้นในที่ ๆ ไม่ค่อยมีคน
2. สังเกตสิ่งผิดปกติบริเวณตู้เอทีเอ็ม ช่องเสียบบัตร แป้นกด กล่องใส่แผ่นพับ อาจมีการปลอมแปลงเพื่อขโมยข้อมูล
3. ใช้มือปิด เมื่อกดรหัสบัตรทุกครั้ง เพื่อป้องกันผู้ที่ไม่หวังดี
4. เก็บใบบันทึกรายการทุกครั้ง เพื่อง่ายแก่การตรวจสอบ
5. หากสังเกตตู้เอทีเอ็ม มีความผิดปกติ หรือเกิดปัญหากับบัตรเอทีเอ็มที่ใช้ ให้รีบโทรสอบถามผู้ออกบัตรเพื่อแก้ไขทันที
เมื่อคุณไปช้อปปิ้ง โดยเฉพาะคุณผู้หญิง ซึ่งเป็นเพศที่กลุ่มมิจฉาชีพมักเลือกเป็นเหยื่อ สิ่งที่ควรทำมีดังนี้
– หากจำเป็นต้องใช้บัตรจ่ายแทนเงินสด ต้องอย่าวางใจพนักงานมากเกินไป เพราะเคยมีข่าวพนักงานใช้บัตรชำระเกินจำนวนราคาของสินค้า ดังนั้นเพื่อความปลอดภัย  ไม่ควรให้บัตรอยู่นอกสายตาและควรเดินตามพนักงานที่รับบัตรไปตลอด หากมี sms แจ้งยอดที่ผิดปกติ ให้รีบแจ้งผู้ออกบัตรทันที
เมื่อคุณเกิดทำบัตร ATM หาย สิ่งที่ควรทำมีดังนี้
หลายคนอาจรู้อยู่แล้วว่า  ถ้าบัตรหายต้องรีบโทรแจ้งผู้ออกบัตรเพื่ออายัดทันที  แต่คนจำนวนไม่น้อยที่ไม่รู้เบอร์ Call center ของผู้ออกบัตร ทำให้ต้องเสียเวลาหา สุดท้ายเงินในบัญชีอาจหายไปในไม่กี่นาที ดังนั้นตั้งแต่วันที่รับบัตร  ควรมีเบอร์ของผู้ออกบัตรไว้ใกล้ตัว  เช่น กระเป๋าสตางค์ หรือโทรศัพท์

ทั้งนี้ ทีมข่าว MThai หวังเป็นอย่างยิ่งว่า บทความนี้จะสร้างประโยชน์ให้แก่ผู้อ่านทุกท่าน เพิ่มความระมัดระวังและสติในการใช้บัตร ATM อย่างปลอดภัยหายห่วงนะคะ

ขอบคุณข้อมูล/ภาพ  aommoney.com
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
