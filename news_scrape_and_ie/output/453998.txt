ธนาคารกสิกรไทย เปิดให้บริการลูกค้าทุกช่องทางตามปกติแล้ว เร็วกว่ากำหนดเดิมที่จะให้บริการหลัง 22.00 น.ของวันนี้
วันที่ 19 ก.ค. จากกรณีที่ธนาคารกสิกรไทย ประกาศแจ้งปรับปรุงพัฒนาระบบไอทีหลักของธนาคาร ตั้งแต่วันศุกร์ที่ 17 ก.ค. เวลา 22.00 น. ถึงวันอาทิตย์ที่ 19 ก.ค. เวลา 22.00 น. โดยจะงดให้บริการและทำธุรกรรมทางการเงินต่างๆเป็นการชั่วคราว ยกเว้นบัตรเครดิตธนาคารกสิกรไทย ยังสามารถใช้ชำระค่าสินค้าและบริการทั้งในประเทศและต่างประเทศได้



รวมทั้งร้านค้ารับบัตรเครดิตที่ใช้บริการเครื่อง EDC และ K-PowerP@y (mPOS) ของธนาคารกสิกรไทย ยังสามารถใช้เครื่องดังกล่าวรับชำระด้วยบัตรเครดิตของทุกธนาคารได้ตามปกตินั้น
ล่าสุดขณะนี้ ตั้งแต่เวลา 16.00 น.ที่ผ่านมา ธนาคารกสิกรไทยได้แจ้งให้ลูกค้าทราบว่า ได้เปิดให้บริการทุกระบบแล้ว และสามารถทำธุรกรรมทางการเงินกับธนาคารได้ตามปกติ ซึ่งเร็วกว่ากำหนดเดิมที่จะให้บริการหลัง 22.00 น.ของวันนี้
ขณะที่นายปรีดี ดาวฉาย กรรมการผู้จัดการธนาคารกสิกรไทย เปิดเผยว่า การปรับปรุงระบบไอทีหลักของธนาคารกสิกรไทยในช่วงสุดสัปดาห์นี้ จะช่วยเพิ่มศักยภาพการให้บริการของธนาคารให้ดียิ่งขึ้น สามารถรองรับการใช้งานของลูกค้าบัญชีเงินฝากประมาณ 15 ล้านบัญชี รวมทั้งการทำธุรกรรมผ่านธนาคาร ซึ่งมีปริมาณขยายตัวต่อเนื่อง และด้วยเทคโนโลยีของระบบที่ทันสมัยขึ้น จะช่วยสนับสนุนการพัฒนานวัตกรรมบริการใหม่ๆ ได้ดีขึ้นด้วย

ที่มา  เนชั่น ,เฟซบุ๊ก KBank Live
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
