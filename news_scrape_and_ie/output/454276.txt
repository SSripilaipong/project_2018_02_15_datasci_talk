เจ๊ติ๋ม ทีวีพูล  ยันเตรียม หยุดออกอากาศ  2 ช่อง ปล่อยจอดำ ในระบบ ทีวีดิจิตอล  เที่ยงคืน 25 ก.ค. นี้
วันนี้ (21 ก.ค. 58) เวลาประมาณ 13.00 น. นางพันธ์ทิพา ศกุนต์ไชย หรือเจ๊ติ๋ม ทีวีพูล ประธานกรรมการบริหารบริษัท ไทยทีวีพูล จำกัด และ บริษัท ไทยทีวี จำกัด พร้อมทีมทนายความ ได้เดินทางไปที่ศาลปกครองกลาง หลังนัดไต่สวนคดีกับคณะกรรมการ กสทช. โดยทางกสทช. ได้ส่ง นที ศุกลรัตน์ ประธานคณะกรรมการกสท. และสุภิญญา กลางณรงค์ คณะกรรมการ กสท.



ทั้งนี้ เจ๊ติ๋ม ทีวีพูล ได้ให้สัมภาษณ์ก่อนการเข้าชี้แจงต่อศาลว่า ยืนยันยุติการออกอากาศช่องไทยทีวี และ โลก้าทีวี ในระบบทีวีดิจิตอล คงเหลือการออกอากาศไว้ในระบบเคเบิลทีวีและทีวีดาวเทียม ที่ช่องหมายเลขเจ็ด โดยที่ผ่านมาได้ขึ้นตัววิ่งแจ้งให้ประชาชนทราบ ตามที่ กสทช. ระบุในเวลา 30 วัน ซึ่งจะครบกำหนดในวันที่ 25 ก.ค.นี้ เวลาเที่ยงคืน เป็นต้นไป ซึ่งจะส่งผลให้เกิดจอดำช่องไทยทีวี และ โลก้าทีวี ในระบบดิจิตอล
นอกจากนี้ เจ๊ติ๋ม ทีวีพูล กล่าวต่ออีกว่า ได้เตรียมประเด็นชี้แจงต่อศาล 5 หมวด เป็นเรื่องการละเลยการปฏิบัติหน้าที่ของ กสทช. เช่น ผิดต่อแผนแม่บทที่ให้ไว้ ผิดต่อคำมั่นสัญญาที่เชิญชวนให้ผู้ประกอบกิจการ ประมูลทีวีดิจิตอลในการเปลี่ยนผ่านไปสู่ทีวีดิจิตอลให้สำเร็จใน 1 ปี
ส่วนเรื่องการหาพันธมิตรเพื่อเดินหน้าธุรกิจทีวีดิจิตอล คงต้องฟังแนวทางของกสทช. ด้วย เรื่องการเสนอให้ไทยทีวีหยุดการให้บริการชั่วคราวและหาพันธมิตร ถือเป็นเรื่องที่ กสทช. ต้องหาทางออกให้ประชาชน
ขณะที่ฝั่ง กสทช. วันนี้จะมีการชี้แจงต่อศาลในประเด็นที่มีหนังสือจาก กสทช. ไปถึงธนาคารกรุงเทพ เพื่อยึดแบงก์การันตี โดยคณะกรรมการ กสท. คุณสุภิญญา ระบุยืนยันยังไม่ได้ดำเนินการถึงขั้นนั้น รวมถึงประเด็นที่ไทยทีวี ยืนยันจะจอดำ ซึ่งยังอยู่ในช่วงการไต่สวนของศาล โดยศาลได้แยกไต่สวนแต่ละฝ่าย

ขอบคุณข้อมูล เฟซบุ๊ก  TwitterTob
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
