ครม.ไฟเขียว ปรับขึ้นเงินเดือน 4% ให้กับพนักงานมหาวิทยาลัย หลังมีการปรับให้กับข้าราชการในสถาบันอุดมศึกษาก่อนหน้านี้
พล.ต.สรรเสริญ แก้วกำหนด รองโฆษกประจำสำนักนายกรัฐมนตรี เปิดเผยว่า ครม.มีมติเห็นชอบ การปรับขึ้นเงินเดือนร้อยละ 4 ให้กับพนักงานมหาวิทยาลัยที่จ้างโดยงบประมาณของแผ่นดิน ซึ่งมีจำนวนทั้งหมด 68,707 ราย ทั่วประเทศ ตามที่ครม.มีมติในปี2542 ให้จ้างพนักงานมหาวิทยาลัยทดแทนอัตราข้าราชการ



รศ.ดร.วีรชัย พุทธวงศ์ อาจารย์มหาวิทยาลัยเกษตรศาสตร์ (มก.) ในฐานะเลขาธิการศูนย์ประสานงานบุคลากรในสถาบันอุดมศึกษาของรัฐ (CHES) กล่าวว่า ขอบคุณรัฐบาลที่ให้ความสำคัญ พนักงานมหาวิทยาลัย หลังจากที่ปรับเงินเดือนให้กับข้าราชการในสถาบันอุดมศึกษาแล้ว แต่นอกเหนือจากนี้ ยังมีกลุ่มข้าราชการในสถาบันอุดมศึกษาที่มีตำแหน่งเทียบเท่าตั้งแต่ซี 8 ขึ้นไป รอรับการเยียวยาอยู่เช่นกัน ทั้งนี้ ที่ผ่านมาในแต่ละสมัยรัฐบาลได้มีการปรับขึ้นเงินเดือนข้าราชการในสถาบันอุดมศึกษา แต่พนักงานมหาวิทยาลัยได้ปรับเงินเดือนไม่ครบตามข้อตกลง การปรับในครั้งนี้จึงเป็นการสร้างขวัญกำลังใจในการทำงานมากขึ้น
อย่างไรก็ตาม รศ.ดร.วีรชัย ยังกล่าวอีกว่า เมื่อได้รับงบประมาณจัดสรรเงินเดือนจากรัฐบาลแล้ว ผู้บริหารของมหาวิทยาลัย ช่วยเบิกจ่ายให้ทัน และอย่าหักเงินเดือนของพนักงาน เนื่องจากเงินเดือนส่วนนี้อยู่ในหมวดเงินอุดหนุน ทำให้มีการทุจริตได้ง่าย ซึ่งที่ผ่านมามีการฟ้องร้องบ่อยครั้ง จึงอยากให้มีการเบิกจ่ายอย่างทันท่วงทีและเป็นธรรมต่อพนักงานมหาวิทยาลัยด้วย



ขอบคุณข้อมูลจาก… Matichon
ติดตาม ข่าวเศรษฐกิจ อื่นๆที่น่าสนใจได้ที่นี่  news.mthai.com/economy
MThai News
