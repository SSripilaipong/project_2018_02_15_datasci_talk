กสทช.  สั่งเร่ง  อสมท.  กู้ระบบโครงข่าย ทีวีดิจิตอล ให้เสร็จภายในวันนี้ หลังเกิดเพลิงไหม้จนคน ลำปาง ไม่สามารถดูได้
จากกรณีที่เกิดเหตุเพลิงไหม้สถานีวิทยุคมนาคมเพื่อให้บริการโครงข่ายโทรทัศน์ภาคพื้นดินในระบบดิจิตอล พื้นที่เขตให้บริการของสถานีลำปาง บริษัท อสมท จำกัด (มหาชน) เมื่อช่วงเย็น วันที่ 21 ก.ค. ที่ผ่านมา ส่งผลให้ประชาชนในพื้นที่จังหวัดลำปางไม่สามารถรับชมทีวีทั้งระบบดิจิทัลและแอนะล็อกได้

ล่าสุด (22 ก.ค. 58) นายฐากร ตัณฑสิทธิ์ เลขาธิการคณะกรรมการ กสทช. เผยจากการตรวจสอบพบว่า สาเหตุของเพลิงไหม้ เกิดจากไฟฟ้าลัดวงจรในระบบไฟสำรองของเครื่องส่งโทรทัศน์ระบบแอนะล็อก ส่งผลให้ห้องที่ติดตั้งเครื่องส่งสัญญาณและสายส่งสัญญาณร้อน
ทำให้สายส่งสัญญาณของชุดดิจิตอลชำรุด ซึ่งส่งผลกระทบต่อการรับชมทีวีดิจิตอลทั้ง 24 ช่อง และทีวีแอนะล็อกช่อง 3 ช่อง 9 ในพื้นที่ จ.ลำปาง เป็นหลัก โดยเฉพาะอย่างยิ่งใน อ.เมือง อ.เกาะคา อ.แม่ทะ อ.ห้างฉัตร อ.สบปราบ อ.เสริมงาม และอ.แม่เมาะ
ทั้งนี้ สำนักงาน กสทช. ได้เร่งให้ทาง อสมท. รีบดำเนินการแก้ไข เพื่อให้ประชาชนสามารถกลับมารับชมได้ภายในวันนี้ (22 ก.ค.) โดยมีแนวทางแก้ไขเป็น 2 แนวทาง
1. ดำเนินการหาสายส่งสัญญาณดิจิตอลเส้นใหม่ไปเปลี่ยน
2. ย้ายเครื่องส่งสัญญาณไปออกอากาศ ณ สถานีโครงข่ายของไทยพีบีเอสก่อน
ซึ่งในการการแก้ไขหากแนวทางไหนดำเนินการแล้วเป็นผลก่อนจะใช้แนวทางนั้น และให้รายงานความคืบหน้าให้สำนักงาน กสทช. ทราบเป็นระยะ

ขอบคุณภาพ  @pakapong_report
ติดตาม ข่าวเศรษฐกิจ อื่นๆที่น่าสนใจได้ที่นี่  news.mthai.com/economy
MThai News
