สภาอุตสาหกรรมแห่งประเทศไทย คาดแนวโน้มเศรษฐกิจครึ่งปีหลังชะลอตัว กระทบผลประกอบการอุตสาหกรรมและเอสเอ็มอี อาจมีบางแห่งต้องเลิกจ้างพนักงาน
นายสุพันธุ์ มงคลสุธี ประธานสภาอุตสาหกรรมแห่งประเทศไทย (ส.อ.ท.) ประเมินว่าภาวะเศรษฐกิจไทยในช่วงครึ่งปีหลัง ยังมีแนวโน้มชะลอตัว จากการส่งออกที่ขยายตัวติดลบ ส่งผลให้ภาคอุตสาหกรรมได้รับผลกระทบตามไปด้วย เพราะมียอดคำสั่งซื้อลดลง ทำให้โรงงานบางแห่งโดยเฉพาะผู้ประกอบการธุรกิจขนาดกลางและขนาดย่อม (เอสเอ็มอี ) บางส่วน ต้องเลิกจ้างพนักงาน / ส่วนอุตสาหกรรมรายใหญ่ก็ลดการทำงานล่วงเวลา เพื่อลดต้นทุน แต่มองว่าภาคอุตสาหกรรมจะไม่ปลดแรงงานจำนวนมาก เนื่องจากไทยยังขาดแคลนแรงงาน ทำให้ต้องรักษาแรงงานกลุ่มดังกล่าวไว้ เพื่อเดินหน้าการผลิตหากเศรษฐกิจกลับเข้าสู่ภาวะปกติ


สำหรับการปรับคณะรัฐมนตรี โดยเฉพาะทีมเศรษฐกิจของรัฐบาลนั้น ประธานสภาอุตสาหกรรมแห่งประเทศไทย มองว่าเป็นสัญญาณที่ดี หากทีมเศรษฐกิจใหม่ที่จะเข้ามา สามารถทำงานและแก้ไขปัญหาร่วมกับภาคเอกชนได้อย่างรวดเร็ว เนื่องจากที่ผ่านมาการแก้ปัญหาเศรษฐกิจของรัฐบาลยังไม่ประสานงานกับภาคเอกชนเท่าที่ควร และยังมีความล่าช้า ซึ่งหวังว่าทีมเศรษฐกิจที่เข้ามาใหม่ จะให้ความสำคัญ และเร่งแก้ปัญหาให้แก่ภาคเกษตร รวมถึงผู้ประกอบการเอสเอ็มอี เนื่องจากทั้ง 2 กลุ่มนี้มีความสำคัญต่อระบบเศรษฐกิจของประเทศในภาพรวมค่อนข้างมาก


ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News


