ปีนี้ ราคาลำไย มาแรง พุ่งถึง กิโลกรัมละ 32 บาท  ด้าน บริษัทเอกชน จากจีนแห่ซื้อทีเหมาสวน
วันนี้ (24 ก.ค. 58) นายพิจารณ์ ระย้าแก้ว นายกองค์การบริหารส่วนตำบลน้ำแวน อ.เชียงคำ จ.พะเยา เผยราคาลำไยตกต่ำของ ต.น้ำแวน ปีนี้ ยังไม่พบปัญหาแต่อย่างใด เนื่องจากขณะนี้ราคาต้นปีที่ผลผลิตออกสู่ตลาดมีราคาสูงกว่าทุกปี โดยราคาขนาด AA อยู่ที่ กก.ละ 29-32 บาท ทำให้เกษตรกรดีใจกันอย่างมาก
ทั้งนี้ หากสังเกตราคาลำไยสูงกว่าปีที่ผ่านมาถึง 2 เท่าตัว ซึ่งคาดว่าปีนี้จะมีเงินรายได้จากการส่งออกลำไยสู่ตลาดทั้งในและต่างประเทศของ ต.น้ำแวน ไม่น้อยกว่า 150 ล้านบาท และปีนี้เกษตรกรอาจจะไม่ประสบปัญหาราคาลำไยตกต่ำ แต่ก็ต้องสังเกตราคาช่วงผลผลิตสู่ตลาดสูงสุดกลางเดือน ส.ค. 58 ต่อไป



ด้าน นายต่วนกฤษณ จันทนะ ประธานสภา อบต.น้ำแวน และกลุ่มเกษตรกรผู้ปลูกลำไย ต.น้ำแวน ยอมรับว่าปีนี้ราคาลำไยสูงกว่าทุกปีที่ผ่านมา เปิดตลาดช่วงแรกต้นฤดูกาล กก.ละ 29 บาท ต่อมาขยับขึ้นต่อเนื่อง กก.ละ 30-32 บาท โดยเกษตรกรจะสนใจเกรด AA มากกว่าเกรดอื่น
เมื่อ AA ราคาสูง เกรดอื่นก็ต้องห่างกันไม่มากนัก สถานการณ์ราคาลำไยช่วงนี้มั่นใจว่าจะอยู่ที่ระหว่าง กก.ละ 29-32 บาท หากจะมีการปรับราคาขึ้นหรือลงมากกว่านี้ต้องรอกลางเดือน ส.ค. ซึ่งเป็นเวลาที่ลำไยให้ผลผลิตมากที่สุดหรือช่วงพีคของลำไย
อย่างไรก็ตาม เนื่องจากผลผลิตลำไยปีนี้มีน้อยกว่าปีที่ผ่าน ประกอบกับมีบริษัทเอกชนจากประเทศจีน 2-3 ราย เข้ามาซื้อลำไยในลักษณะเหมาสวนของเกษตรกร การทำลำไยนอกฤดูกาลของเกษตรกร จึงเป็นปัจจัยที่กระตุ้นให้ราคาลำไยสูงขึ้น
นอกจากนี้ ยังมีเอกชนเข้ามาก่อสร้างเพื่อเปิดโรงงานติดตั้งเตาอบแปรรูปผลผลิตการเกษตรมากขึ้น ช่วยทำให้ระบายผลผลิตลำไยได้เร็วขึ้น ไม่กระจุกตัวเหมือนปีที่ผ่านมา คือแนวทางการระบายผลผลิตลำไยที่เป็นผลดีต่อเกษตรกรในเชิงบวกอย่างมาก

ขอบคุณข้อมูล/ภาพ  มติชน
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
