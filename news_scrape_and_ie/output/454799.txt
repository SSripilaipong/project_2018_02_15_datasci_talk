การบินไทย  ระงับเส้นทางบิน กรุงเทพฯ- กรุงโรม  และ กรุงเทพฯ- แอล.เอ.  25 ต.ค. 58 เป็นต้นไป
นายจรัมพร โชติกเสถียร กรรมการผู้อำนวยการใหญ่ บริษัท การบินไทย เปิดเผยว่า การบินไทยจะปรับลดเที่ยวบินลงใน 4 เส้นทาง ได้แก่ 1.เส้นทางกรุงเทพฯ-โซล-ลอสแองเจลิส สหรัฐ 2.เส้นทางกรุงเทพฯ-โรม อิตาลี ที่ให้บริการสัปดาห์ละ 4 เที่ยวบิน 3.เส้นทางกรุงเทพฯ-กัลกัตตา อินเดีย 4.เส้นทางกรุงเทพฯ-ไฮเดอราบาด อินเดีย ตั้งแต่วันที่ 25 ต.ค.นี้

นอกจากนี้ ได้ยกเลิกเที่ยวบินในเส้นทางกรุงเทพฯ-หลวงพระบาง และกรุงเทพฯ-ฉางซา ประเทศจีน โดยทางสายการบินไทยสมายล์จะมาให้บริการแทน
ขณะเดียวกันได้ปรับเพิ่มเที่ยวบินในเส้นทางกรุงเทพฯ-ลอนดอน อังกฤษ และเส้นทางกรุงเทพฯ-แฟรงก์เฟิร์ต เยอรมนี จากเดิม 1 เที่ยวบิน/วัน เป็น 2 เที่ยวบิน/วัน โดยจะนำเครื่องโบอิ้ง 777-300ER ที่เลิกบินในเส้นทางลอสแองเจลิสมาใช้
นายจรัมพร ชี้แจงว่า การปรับลดเที่ยวบินในเส้นทางดังกล่าวทำให้อัตราบรรทุกผู้โดยสารลดลงเฉลี่ย 6% โดยเส้นทางบินดังกล่าวปัจจุบันขาดทุนเฉลี่ยเส้นทางละ 300 ล้านบาท/ปี เนื่องจากมีการใช้เครื่องบินที่ไม่เหมาะสม และราคาไม่สามารถตอบโจทย์ผู้โดยสารได้
เมื่อมีการยกเลิกเส้นทางการบินก็ต้องมีการเลิกจ้างพนักงานประจำในแต่ละเส้นทาง และโอนย้ายกลับมาที่การบินไทย อย่างไรก็ตาม การบินไทยมีแผนที่จะกลับมาเปิดดำเนินการในเส้นทางเหล่านี้อีกในช่วง 2 ปีข้างหน้า หากสถานะทางการเงินของการบินไทยมีความแข็งแกร่งขึ้น
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
ขอบคุณข้อมูลจาก posttoday
