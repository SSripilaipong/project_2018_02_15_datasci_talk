ธุรกิจธรรมดาที่ไม่ธรรมดา จากแนวคิดของ คนรุ่นใหม่   ‘ต้นกล้า’  นิสิตปี 1 เจ้าของร้าน ปลาหางนกยูง
เรียกว่ากำลังมาแรงจริง ๆ กับยุคสมัยใหม่ที่ไม่ว่าใครก็สามารถเป็นเจ้าของธุรกิจในฝันได้แบบง่าย ๆ เพียงแค่กล้าที่จะลงมือทำอย่าง  ‘น้องต้นกล้า’  วิรภูมิ หงส์ศุภางค์พันธ์ เด็กธรรมดา ๆ ที่มีความคิดไม่ธรรมดา กล้าทำในสิ่งที่ฝัน เพียงเชื่อว่า  เป้าหมายที่ใหญ่ อุปสรรคที่เจอจะเล็ก
‘น้องต้นกล้า’  เด็กนักศึกษาปี 1 มหาวิทยาลัยเกษตรศาสตร์ คณะประมง สาขาเพาะเลี้ยงสัตว์น้ำ เริ่มต้นจับธุรกิจขายปลาหางนกยูงจากความชอบที่จะได้เฝ้าดูปลาเหล่านี้เติบโต และเกิดเป็นความคิดที่ว่า  มันคงจะดี ถ้าเราสามารถหารายได้เสริมจากความชอบของเรา ได้ทั้งเลี้ยงปลา ได้ทั้งเงิน จึงเกิดเป็นธุรกิจเล็ก ๆ ด้วยเงินเก็บของตัวเอง



ร้าน  Sun Guppy  ของ  ‘น้องต้นกล้า’  เริ่มเปิดเมื่อเดือน มีนาคม ที่ผ่านมา แต่กลับสามารถทำการตลาดจนกลายเป็นที่รู้จักได้เพียงในระยะเวลาไม่นาน แถมมียอดขาย 30,000 – 50,000 บาทต่อเดือน ซึ่งเมื่อหักค่าเช่าร้าน ค่าน้ำค่าไฟ หรือแม้แต่ค่าพ่อพันธุ์แม่พันธุ์ปลา ก็ยังมีเงินเหลือมากพอที่จะให้คุณพ่อคุณแม่ และใช้เองได้อีกเป็นหมื่น ๆ (ขอกระซิบบอกว่า มันมากกว่า เรทเงินเดือนวุฒิปริญญาตรีแน่นอน)
หลาย ๆ คนอาจจะสงสัยว่า  ‘น้องต้นกล้า’  ทำอย่างไรให้ร้านของเขาติดตลาดจนมีคนรู้จักมากมาย ซึ่งต้องบอกก่อนเลยว่า  ด้วยความที่น้องเป็นเด็กรุ่นใหม่เข้าถึงเทคโนโลยี ทำให้มีโอกาสใช้สื่อสังคมออนไลน์ในการช่วยสร้างยอดขาย และทำให้น้องตีตลาดต่างประเทศได้ ไม่ว่าจะเป็น เวียดนาม มาเลเซีย อินเดีย อังกฤษ โดยใช้แอปพลิเคชัน Line ในการติดต่อส่งรูป พร้อมเรทราคา จนเกิดการซื้อขาย  ถือได้ว่าเป็นจุดแข็งของร้านน้องเขาได้เลยทีเดียว



‘น้องต้นกล้า’  เล่าว่า  ช่วงแรก ๆ เจออุปสรรคเยอะมากในเรื่องของการดูแลปลา เพราะปลาหางนกยูงที่เป็นสายพันธุ์เกรดประกวดจะเปราะบางดูแลยาก เปลี่ยนน้ำหรือให้อาหารผิดนิดหน่อย ก็ป่วยสีสันของปลาก็ไม่สวยงาม แต่ผมไม่ท้อรีบหาวิธีแก้ไข้ เร่งศึกษาหาข้อมูล จนสามารถผ่านอุปสรรคนี้ไปได้
และแน่นอนว่า เมื่อ  ‘น้องต้นกล้า’  เลือกที่จะทำธุรกิจไปพร้อม ๆ กับการเรียนหนังสือ จึงต้องมีความขยันมากกว่าคนอื่น ๆ แบ่งเวลาเรียนกับงานให้ชัดเจน และยอมเสียเวลาส่วนตัวมาทุ่มเทกับงานตรงนี้ เพราะน้องมองว่า  เมื่อเราเริ่มทำธุรกิจ ก็มีภาระที่ต้องรับผิดชอบ ไม่ว่าจะเป็นค่าเช่าร้าน ค่าน้ำค่าไฟ ค่าอาหารปลา ทำให้จากที่เคยเที่ยวเล่นก็เอาเวลาไปเปิดร้าน  ส่วนเรื่องเรียน แรก ๆ ปรับตัวยาก จึงตั้งใจเรียนทำเกรดเฉลี่ยในปีแรกให้ดี



ส่วนอนาคตนั้น  ‘น้องต้นกล้า’  ตั้งใจที่จะขายปลาหางนกยูงต่อไป เพราะในวงการนี้ถือว่า ร้าน  Sun Guppy  ค่อนข้างที่จะเริ่มมีชื่อเสียงในระดับหนึ่ง และยังพัฒนาขีดความสามารถในการแข่งขันได้มากกว่านี้ โดยปัจจุบันมีการเพาะพันธุ์ปลาหางนกยูงส่งออกไปยังต่างประเทศด้วย ซึ่งการมีหน้าร้านทำให้มีความน่าเชื่อถือมากขึ้น
งานนี้  ‘น้องต้นกล้า’  ยังได้ฝากมาบอกเพื่อน ๆ ที่กำลังอยากมีธุรกิจเป็นของตัวเองอีกว่า  การทำธุรกิจนั้น อย่ามองแค่ผลกำไรที่จะได้รับ เราต้องมีใจรักในสิ่งที่จะลงมือทำ เพื่อที่จะไปให้ถึงจุดหมาย และแน่นอนอย่าท้อเมื่อเจอคนที่เขาทำธุรกิจมาก่อนเรา ประสบความสำเร็จก่อนเรา เพราะมันมีอยู่ทุกธุรกิจ ดังนั้นเราต้องกระตืนรือร้นตลอดเวลา เพื่อที่เราจะได้ไปยืนในจุดที่เขายืน
ต้องยอมรับว่า  ‘น้องต้นกล้า’  เป็นเด็กรุ่นใหม่ที่กล้าคิดกล้าทำจริง ๆ ไม่กลัวที่จะต้องเจอกับอุปสรรคต่าง ๆ ที่เข้ามา และพร้อมสู้เพื่อทำตามความฝัน ซึ่งน่านำเอามาเป็นแนวทางสำหรับคนที่อยากมีธุรกิจเป็นของตัวเอง ทีมข่าว  MThai News  ต้องขอขอบคุณ น้องต้นกล้า ที่สละเวลามาร่วมพูดคุย
สำหรับใครที่อยากอุดหนุน   ‘น้องต้นกล้า’  นั้น สามารถไปได้ที่  จตุจักร ตลาดศรีสมรัตน์ ตรงข้ามพิพิธภัณฑ์เด็ก ล๊อค B20  ชื่อร้าน  Sun Guppy  เบอร์โทรติดต่อ  083-607-6623  หรือจะเข้าไปชมภาพปลาหางนกยูงสวย ๆ ที่เฟซบุ๊ก  Tonkla Hongsupangpan  ส่วนใครที่อยากไปดูที่หน้าร้านแนะนำว่า โทรศัพท์เข้าไปสอบถามก่อน เพราะบางทีน้องเขาอาจจะติดเรียนไม่ได้มาเปิดร้าน

เฌอมาณย์ นาคพิทักษ์  : เขียน 
   ธเนตร พุทธิตระกูล : ภาพ
ติดตามคอลัมน์ ธุรกิจ new gen อื่น ๆ ได้ที่นี่   news.mthai.com/economy
