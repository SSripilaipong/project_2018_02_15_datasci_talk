วันนี้ คอลัมน์  108 อาชีพทำเงิน  MThai News  มีเกร็ดความรู้ดี ๆ มานำเสนอ เกี่ยวกับการทำ  ‘สวนเมลอน’  ที่สามารถสร้างรายได้ในช่วงที่เกษตรกรส่วนใหญ่ ประสบปัญหากับภาวะแล้ง
ทีมงาน  MThai News  ได้ลงพื้นที่ไปยัง   สวนเมลอน เกษตรอินทรีย์ฟาร์ม หมู่ 5 ต.เชียงรากน้อย อ.สามโคก จ.ปทุมธานี  โดยพบกับ  ‘คุณธนกร พัฒนราช’  ผู้จัดการดูแลสวนเมลอนแห่งนี้ ซึ่งได้หันมาปลูกเมลอน ทดแทนนาข้าว ปัจจุบันสวนเมลอน ถือว่าประสบผลสำเร็จเป็นอย่างมาก สามารถสร้างรายได้เดือนละกว่า 300,000 บาท หรือ ประมาณ 3,600,000 บาทต่อปี

‘คุณธนกร’  เปิดเผยกับทางทีมงาน  MThai News  อีกว่า พื้นที่ทั้งหมดของสวนเมลอนแห่งนี้ มีกว่า 520 ไร่ โดยจะแบ่งเป็น 3 ส่วนด้วยกัน คือ สวนเมลอน 50 ไร่ แปลงผักสวนครัว 30 ไร่ และในส่วนของออฟฟิศ โดยในส่วนของเมลอนขณะนี้มีทั้งหมด 94 โรงเรือน และกำลังจะขยายเป็น 128 โรงเรือน ให้ได้ภายในสิ้นปีนี้

สำหรับสวนเมลอนของคุณธนกร จะแบ่งเป็น 2 สายพันธุ์ คือ  เมลอน สายพันธุ์ ตาข่ายเนื้อเขียว กินเนส 778(เพื่อนเกษตร)  และ เมลอนสายพันธุ์ โซฟี (เพื่อนเกษตร)
‘คุณธนกร’  บอกกับทางทีมงาน  MThai News   ว่าโดยก่อนหน้านี้ ได้ทำการทดลองปลูกเมลอน ในหลากหลายรูปแบบ หลากหลายพันธุ์ ในแบบแปลงเปิด แต่ค่อนข้างประสบปัญหา เนื่องจากเมลอนเป็นไม้ผลที่ไม่ถูกกับลมและฝน ไม่สามารถปลูกได้ในช่วงเดือนมิ.ย.- ส.ค. จึงได้ลงทุนสร้างเป็นโรงเรือน เพื่อสามารถปลูกเมลอนได้ตลอดทั้งปี

ข้อดีของการปลูกเมลอนคือ ใช้น้ำน้อยกว่าทำนามาก อายุการเก็บเกี่ยวก็เร็ว ประมาณ 75 วัน ผลผลิตที่ได้ก็มากว่าการทำนาหลายเท่าตัว หากแต่ต้องเอาใจใส่ดูแลเป็นพิเศษ
เมลอนเป็นพืชที่มีศัตรูค่อนข้างมาก ทำให้ถูกมองว่า ต้องใช้ฝีมือในการปลูก และต้องลงทุนสูง แต่การลงทุนปลูกเมลอนใน 1 โรงเรือน จะได้ผลผลิตประมาณ 500 กิโลกรัม สามารถขายได้ กิโลกรัมละ 55-80 บาทเลยทีเดียว

การดูแลเอาใจใส่เมลอนในแต่ละต้นนั้นก็สำคัญ คุณธนกร จึงได้ฝึกฝน ถ่ายทอดความรู้ ความชำนาญให้กับบุคลากรชาวสวน ในเรื่องการผสมเกสร คัดผลผลิต จนแต่ละคนชำนาญการ ส่งผลให้ผลผลิตที่ได้มีคุณภาพ  เพราะเมลอน 1 ต้นนั้น จะเลือกผลผลิตได้เพียง 1 ลูก ต่อ 1 ต้นเท่านั้น หากคัดเลือก หรือผสมเกสรผิด ก็จะเสียต้นเมลอนไป 1 ต้นทันที  จึงต้องฝึกฝนการคัดเลือกดอก ผสมเกสรให้ชำนาญมากที่สุด
“ไม่มีใครเก่งกว่าใครในภาคการเกษตร ขึ้นอยู่กับความถนัดและมุมมองของแต่ละคน”  นั่นคือสิ่งที่คุณธนกร เชื่อมั่นในการทำเกษตรมาตลอด ทำให้ผลผลิตมีคุณภาพ และกล้าที่จะพัฒนาต่อยอดในการทำเกษตรได้ต่อไปเรื่อยๆ ซึ่งขณะนี้ มีผู้สนใจสั่งซื้อเมลอน ทั้งที่ออเดอร์ล่วงหน้าและออเดอร์ถึงหน้าสวน มากถึง 2-3 หมื่นบาทต่อวัน

สำหรับผู้สนใจ  ‘คุณธนกร’  ได้บอกกับทีมงาน  MThai News  ว่าสามารถเข้าชมสวน หรือสอบถามรายละเอียด การปลูกเมลอนได้ที่  เกษตรอินทรีย์ฟาร์ม หมู่ 5 ต. เชียงรากน้อย อ.สามโคก จ.ปทุมธานี

พรรทิภา ชูปรีชา : เขียน 
 ธเนตร พุทธิตระกูล : ภาพ
ติดตาม ข่าวเศรษฐกิจ อื่นๆที่น่าสนใจได้ที่นี่  news.mthai.com/economy
ข่าวสาร  108 อาชีพ  อื่นๆที่น่าสนใจได้ที่นี่  >>>>>>
MThai News
