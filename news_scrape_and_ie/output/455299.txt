รมว.อุตสาหกรรม แนะ เร่งจัดขายสินค้าราคาถูก วางแผนร่วม 4 กระทรวง ช่วยกระตุ้นกำลังซื้อประชาชน

นายจักรมณฑ์ ผาสุกวนิช รัฐมนตรีว่าการกระทรวงอุตสาหกรรม กล่าวว่า ปัจจุบันปัญหาหนี้สินกำลังเป็นปัญหาระดับโลก สะท้อนได้จากระดับหนี้สาธารณะของโลกที่ขณะนี้สูงเป็น 3 เท่าของจีดีพี และมีแนวโน้มที่จะเพิ่มขึ้นอีก จากการที่หลายประเทศนำมาตรการอัดฉีดเม็ดเงิน หรือ คิวอี มาใช้ ส่งผลให้เศรษฐกิจโลกอยู่ในภาวะชะลอตัว แต่สำหรับประเทศไทยยังโชคดีที่มีระดับหนี้สาธารณะอยู่เพียง ร้อยละ 43 ของจีดีพี แม้หลังจากนี้ จะมีการกู้ยืมเงินเพื่อลงทุนโครงสร้างพื้นฐาน ระดับหนี้ก็ยังอยู่ที่ประมาณ ร้อยละ 50 ของจีดีพี ซึ่งยังไม่เกินเพดานหนี้สาธารณะ ดังนั้น จีดีพีของไทยปีนี้ที่ ร้อยละ 3 ยังเป็นระดับที่น่าพอใจ และมีโอกาสเพิ่มขึ้น
อย่างไรก็ตามสิ่งที่น่ากังวลของไทย คือ ระดับหนี้ครัวเรือนที่บีบรัดและปัจจุบันสูงขึ้นมาก ใกล้ระดับ ร้อยละ 80 จากนโยบายกระตุ้นกำลังซื้ออย่างหนักในหลายรัฐบาลที่ผ่านมา โดยเฉพาะนโยบายรถยนต์คันแรกเป็นปัจจัยหลัก ทำให้คนไทยระดับกลางถึงล่างชะลอการใช้จ่ายไม่ได้ เพราะเศรษฐกิจไม่ดีจึงชะลอการใช้จ่าย เพราะหากดูภาพรวมการใช้จ่ายของคนระดับบนที่มีกำลังซื้อมาก จะพบว่า ยังมีการใช้จ่ายปกติตามห้างสรรพสินค้าต่าง ๆ ท่องเที่ยวต่างประเทศก็มีจำนวนมาก ดังนั้น มาตรการที่จะกระตุ้นกำลังซื้อของชนชั้นกลางถึงล่างที่เห็นผลเร็วที่สุด คือ การลดราคาสินค้าของโรงงานอุตสาหกรรมต่าง ๆ เพราะการขายสินค้าได้กำไรน้อย ย่อมดีกว่าการขายสินค้าไม่ได้ แต่ก็เป็นมาตรการที่ไม่ยั่งยืนนัก โดยเรื่องนี้เป็นความเห็นส่วนตัว ว่า หากจะดำเนินการจริง ก็ต้องบูรณาการร่วมกันระหว่างกระทรวงอุตสาหกรรม กระทรวงพาณิชย์ กระทรวงเกษตร และกระทรวงคลัง
