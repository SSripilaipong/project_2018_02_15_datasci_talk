กระทรวงคมนาคม  สั่ง สายการบินโลว์คอสต์  ระบุที่นั่งราคา โปรโมชั่น ให้ชัดเจน หลังประชาชนร้องเรียน
แม้สายการบินต้นทุนต่ำ หรือ โลว์คอสต์แอร์ไลน์ จะจัดกิจกรรมส่งเสริมการตลาด โดยเน้นค่าโดยสารราคาถูก แต่กลับมีข้อร้องเรียนว่า ราคาโปรโมชั่นของสายการบิน ไม่ตรงกับความเป็นจริง เมื่อถึงเวลาซื้อจริง



ล่าสุด (4 ส.ค. 58) นางสร้อยทิพย์ ไตรสุทธิ์ ปลัดกระทรวงคมนาคม กล่าวว่า ปัญหาที่เกิดขึ้น เกิดจากการซื้อตั๋วคนละช่วงเวลากับโปรโมชั่น ทำให้เกิดความเข้าใจที่ไม่ตรงกัน จึงสั่งให้สายการบินโลว์คอสต์ ชี้แจงรายละเอียดการจัดโปรโมชั่นให้กับประชาชนอย่างครบถ้วน ตั้งแต่ขั้นตอนการเริ่มจอง จนถึงกระบวนการจ่ายเงิน แต่จะไม่เข้าไปกำหนดราคาโปรโมชั่นขั้นต่ำ เพราะเห็นว่า ประชาชนได้ประโยชน์
นอกจากนี้ กรมการบินพลเรือน ยังได้ติดตามตรวจสอบการลดราคาผ่านโปรโมชั่นที่ต่ำกว่ามาตรฐาน ทำให้ส่วนแบ่งทางการตลาดของสายการบินเพิ่มขึ้นไปอยู่ที่ 50 – 70% ซึ่งจะทำให้ราคาค่าตั๋วโดยสารสายการบินโลว์คอสต์แห่งอื่นได้รับผลกระทบและอาจต้องปิดกิจการ โดยกระทรวงคมนาคม และกรมการบินพลเรือน จะออกมาตรการเข้ามาช่วยดูแล แต่ในปัจจุบันยังไม่พบว่ามีเหตุการณ์นี้เกิดขึ้น และได้กำหนดอัตราค่าโดยสารสูงสุดของสายการบินโลว์คอสต์ในปัจจุบันไว้ว่าจะต้องไม่เกินกิโลเมตรละ 13 บาท ส่วนราคาขั้นต่ำที่ไม่ได้กำหนดไว้ เพราะเห็นว่าเป็นประโยชน์ต่อผู้บริโภค

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News


