ทอท. แจงกรณีเก็บ ค่าธรรมเนียมตรวจประวัติผู้โดยสาร  35 บาท ชี้เป็นระบบคัดกรองผู้โดยสารล่วงหน้าก่อนขึ้นเครื่อง
วันนี้ (4 ส.ค. 58) นายวิชัย บุญยู้ รักษาการรองกรรมการผู้อำนวยการใหญ่ สายพัฒนาธุรกิจและการตลาด บริษัท ท่าอากาศยานไทย (ทอท.) ชี้แจงการเก็บค่าธรรมเนียมตรวจประวัติผู้โดยสารว่า เป็นระบบคัดกรองผู้โดยสารล่วงหน้าก่อนขึ้นเครื่อง โดยประสานข้อมูลกันระหว่าง ทั้งด่านตรวจคนเข้าเมือง / ศุลกากร และหน่วยงานความมั่นคง เพื่อป้องกันการก่อการร้ายข้ามชาติ และดูแลความปลอดภัยให้แก่ผู้โดยสาร



โดยในสัปดาห์นี้ จะมีการพิจารณาแนวทางจัดเก็บค่าบริการ 35 บาท/เที่ยว เบื้องต้นกำหนดให้สายการบินเป็นผู้จัดเก็บ แต่หากสายการบินไม่พร้อม อาจเลื่อนการเก็บออกไป จากเดิมวันที่ 1 ธ.ค. นี้
ขณะที่ นายธรรศพลฐ์ แบเลเว็ลด์ ประธานเจ้าหน้าที่บริหาร สายการบินไทยแอร์เอเชีย กล่าวว่า สนามบินหลายประเทศ ใช้ระบบตรวจสอบประวัติผู้โดยสาร เพื่อป้องกันเหตุก่อการร้าย ซึ่งถือเป็นเรื่องดี และช่วยสร้างความเชื่อมั่นด้านความปลอดภัย
แต่จนถึงขณะนี้ สายการบิน ยังไม่ได้รับคำสั่งดังกล่าวเป็นลายลักษณ์อักษรและเตรียมประสานสมาคมธุรกิจสายการบิน ขอเข้าพบผู้บริหาร ทอท. เพื่อขอความชัดเจน พร้อมตั้งข้อสังเกตว่า ค่าใช้จ่ายลงทุนระบบนี้ ควรเป็นภาระของ ทอท. ซึ่งรวมในค่าภาษีสนามบิน แต่หากทอท.เรียกเก็บจากเอกชน สายการบิน จำเป็นต้องผลักภาระค่าใช้จ่ายส่วนนี้ไปยังผู้โดยสาร และพร้อมปรับปรุงระบบออกบัตร เพื่อรองรับการตรวจสอบประวัติผู้โดยสารแบบใหม่
ทั้งนี้ ในตั๋วเครื่องบิน 1 ใบ จะแบ่งเป็น ค่าโดยสาร ภาษีและค่าธรรมเนียมต่างๆ ซึ่ง ทอท.เรียกเก็บภาษีสนามบิน 100 บาท ส่วนสายการบิน จะเรียกเก็บภาษีมูลค่าเพิ่มจากราคาตั๋ว , ค่าประกัน , ค่าบริการ และค่าสัมภาระ ขึ้นอยู่กับนโยบายของแต่ละสายการบิน

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News


