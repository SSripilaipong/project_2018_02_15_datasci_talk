คอลัมน์  ธุรกิจ New Gen   MThai News  ครั้งนี้ ขอนำเสนอ ธุรกิจไอเดียแปลกใหม่ ด้วยแนวคิดของวัยรุ่น สร้างสรรค์หัตถกรรมไทย ด้วยการนำอุปกรณ์กีฬาอย่างเช่น ลูกบอล ที่ไม่ผ่านมาตรฐานจากโรงงาน มาแปรรูปเป็น กระเป๋าแฟชั่น สุดเก๋ สร้างมูลค่าให้กับตนเองและยังได้ส่งต่ออาชีพให้กับกลุ่มหัตถกรรมไทย ใน จังหวัดนครสวรรค์ ภายใต้แบรนด์  “Tk Line”



ผู้คิด และ สร้างสรรค์ออกมาเป็นชิ้นงานที่ว่านี้ คือ  ‘ดร.เอราวัณ ทับพลี’ เป็น เจ้าของธุรกิจกระเป๋าลูกบอล แบรนด์ Tk Line  และยังพ่วงตำแหน่ง  นายกสมาคมนักธุรกิจเอสเอ็มอีรุ่นใหม่  ได้เล่าให้ ทีมข่าว  MThai News  ฟังถึงที่มาของผลิตภัณฑ์นี้ ว่า ครอบครัวของตนทำโรงงานผลิตรองเท้า และเครื่องหนัง ทำให้ในแต่ละวันจะมีเศษหนังเหลือทิ้งเป็นจำนวนมาก จึงนำเศษหนังเหล่านั้นไปให้ชาวบ้านทำพวงกุญแจ จนมีฝีมือระดับหนึ่ง หลังจากนั้นได้พบกับผู้ที่เปิดโรงงานทำอุปกรณ์กีฬา ซึ่งส่วนใหญ่จะคัดผลิตภัณฑ์ที่ไม่ได้มาตรฐานทิ้ง และกลายเป็นขยะ ไม่สามารถนำไปใช้ได้อีก นอกจากนำมารีไซเคิล


จึงได้มีแนวคิดในการนำสิ่งที่ไม่ใช้แล้วจากทั้ง 2 โรงงาน มารีไซเคิลเป็นผลิตภัณฑ์ใหม่อีกครั้ง โดยการ นำลูกบอล ลูกวอลเล่ย์ และลูกบาส  ที่ไม่ผ่านมาตรฐานมาผ่าครึ่ง และใช้เชือกหรือเศษหนังจากโรงงาน มาถักเข้ากับลูกบอล  ดัดแปลงเป็นกระเป๋าสะพาย กระเป๋าถือ และกระเป๋าสตางค์  กลายเป็นผลิตภัณฑ์ที่แปลก แหวกแนวไม่เหมือนใคร ด้วยฝีมือการผลิต ของ กลุ่มสร้างสรรค์หัตถกรรมไทย เครื่องใช้ เครื่องประดับ ใน อ.ตาคลี จ.นครสวรรค์  ช่วยให้ชาวบ้านในชุมชน และกลุ่มผู้ด้อยโอกาสในสังคมได้มีอาชีพสร้างรายได้ให้กับครอบครัว



จากการร่วมมือของชุมชน จนเป็นกลุ่มโอทอป ที่ได้รับการช่วยเหลือจากสำนักงานพัฒนาการชุมชน จ.นครสวรรค์ ช่วยสนับสนุนด้านการพัฒนาฝีมือของชาวบ้าน ให้เป็นที่ยอมรับ และได้มาตรฐาน พร้อมกับจัดหาช่องทางจำหน่ายในงานต่างๆอีกด้วย
หลังจากนำออกขายสู่ตลาด  Tk Line  ได้รับความสนใจจากหลายหน่วยงาน และมีโอกาสได้นำไปจัดแสดงยังต่างประเทศ ไม่ว่าจะเป็น ออสเตรเลีย จีน ญี่ปุ่น และสิงคโปร์ ซึ่งได้รับการตอบรับจากชาวต่างชาติเป็นอย่างดี จนกระทั่งได้รับรางวัลสินค้าโอทอปมาแล้ว



ล่าสุดได้ร่วมกับกลุ่มทอผ้าไหม จ.นครราชสีมา โดยนำผ้าไหมมาบุด้านในของกระเป๋า เพื่อความสวยงาม และเสริมเอกลักษณ์ในความเป็นไทยให้มากขึ้น



สำหรับราคา ของกระเป๋า แบรนด์  Tk Line เริ่มตั้งแต่ 890 บาท ไปจนถึง 1,090 บาท  ขึ้นอยู่กับรูปแบบ และขนาด ส่วนกำไรที่ได้จะแบ่งเป็นทุนในการผลิต และช่วยเหลือกลุ่มฯ ตลอดจนนำไปทำกิจกรรมช่วยเหลือสังคมให้กับคนในชุมชนอีกด้วย



สำหรับ Tk Line มีวางขายอยู่ที่ร้าน Tk อาคารชิบูญ่า19 ชั้น3 และที่ร้าน Tk อาคารใบหยก1 ชั้นใต้ดิน ส่วนผู้ที่สนใจต้องการสอบถามข้อมูลการสั่งซื้อ หรือการทำธุรกิจ สามารถติดต่อได้ที่
Facebook :  Tkline   หรือ โทร. 081 870 1993


พรรทิภา ชูปรีชา : เขียน
ขอบคุณภาพจาก Tk Line
ติดตามคอลัมน์  ธุรกิจ new gen  และข่าวเศรษฐกิจอื่น ๆ ได้ที่   news.mthai.com/economy
