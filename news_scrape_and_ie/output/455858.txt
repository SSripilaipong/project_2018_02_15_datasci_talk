ธนาคารดังแนะเคล็ดลับง่ายๆ วิธีขอกู้ซื้อบ้านให้ผ่านฉลุย ชี้ต้องประเมินตัวเองก่อน และต้องเตรียมเอกสารในการกู้ให้ครบ

ตัวเลขหนี้ครัวเรือนที่เพิ่มสูงขึ้น ถึงกว่าร้อยละ 80 ต่อจีดีพี ส่งผลให้อัตราการปฏิเสธสินเชื่อในปัจจุบันเพิ่มขึ้น เนื่องจากสถาบันการเงินต่างมองว่าความสามารถในการชำระคืนหนี้ของประชาชนลดน้อยลง สวนทางกับสินเชื่อที่อยู่อาศัยที่ได้รับการยืนยันจาก กิตติ พัฒนพงศ์พิบูล ประธานสมาคมสินเชื่อที่อยู่อาศัย ที่บอกว่า
ตัวเลขสินเชื่อที่อยู่อาศัยมีอัตราการขยายตัวต่อเนื่อง แม้ยอดการปฏิเสธสินเชื่อช่วงครึ่งปีแรกจะมีอัตราอยู่ที่ ร้อยละ20-30 โดยประเมินว่า ตัวเลขสินเชื่อช่วง 6 เดือนแรกของปีจะมีมูลค่ามากกว่า 3 ล้านล้านบาท และภายในครึ่งหลังของปีจะยังมีอัตราการขยายตัวต่อไป ซึ่งคาดว่าจะมีอัตราการเติบโตจากปีที่ผ่านมาประมาณ ร้อยละ10
โดยประธานสมาคมสินเชื่อที่อยู่อาศัยมองว่า ปัจจัยที่ส่งผลให้สินเชื่อที่อยู่อาศัยมีอัตราการขยายตัวมาจากอัตราดอกเบี้ยที่คงตัวอยู่ในระดับต่ำ // ราคาที่อยู่อาศัยปรับตัวลดลง ประกอบกับการแข่งขันในเรื่องของเคมเปญ และโปรโมชั่นต่างๆ จากเหล่าผู้ผลิต
ด้านตัวแทนจากสถาบันการเงิน พิกุล ศรีมหันต์ รองผู้จัดการใหญ่ ผู้บริหารสูงสุดสินเชื่อเพื่อที่อยู่อาศัย และธุรกิจรายย่อย ธนาคารไทยพาณิชย์ จำกัด (มหาชน) ให้คำแนะนำสำหรับผู้ที่ต้องการยื่นขอสินเชื่อว่าควรเตรียมความพร้อมในเรื่องของเอกสาร, หลักประกัน หรือแม้แต่ทรัพย์สินปลอดภาระต่างๆ
สำหรับผู้ประกอบการรายย่อยที่ไม่มีหนังสือรับรองเงินเดือน รวมถึงความพร้อมในเรื่องของการจัดการภาระหนี้สิน ซึ่งสถาบันการเงินต่างๆ สามารถตรวจสอบได้จากบริษัท ข้อมูลเครดิตแห่งชาติ จำกัด หรือ เอ็นซีบี หรือที่เราคุ้นหูกันในชื่อ เครดิตบูโร
ดังนั้น สำหรับผู้ที่ต้องการยื่นขอสินเชื่อจะต้องตรวจสอบภาระหนี้สินของตนเองก่อนประเมินว่า ตัวคุณเองนั้นสามารถชำระหนี้คืนได้หรือไม่ ก่อนที่จะเตรียมเอกสารต่างๆ ให้พร้อมเพื่อการยื่นขอสินเชื่อของคุณจะได้ไม่ถูกทิ้งไว้กลางทาง

ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

