กระทรวงการคลัง  เผยตั้งแต่งวด 1 ก.ย. นี้ กองสลากฯ ได้ปรับเปลี่ยน เงินรางวัล  เป็นถูก 3 ตัวหน้า-หลัง รับ 8,000 บ.
วันนี้ (5 ส.ค. 58) กระทรวงการคลัง เผยว่า ในการออกรางวัลสลากกินแบ่งรัฐบาลงวดวันที่ 1 ก.ย. นี้ หรือการจำหน่ายสลากตั้งแต่วันที่ 17 ส.ค. 58 เป็นต้นไป สำนักงานสลากฯ จะปรับเปลี่ยนโครงสร้างเงินรางวัลใหม่อย่างเป็นทางการ โดยเฉพาะการเปลี่ยนแปลงออกรางวัลเลขท้าย 3 ตัว



ทั้งนี้จากเดิมที่มี 4 ครั้ง จะปรับเปลี่ยนเป็นรางวัลเลขหน้า 3 ตัว จำนวน 2 ครั้ง เงินรางวัล รางวัลละ 2,000 บาท และรางวัลเลขท้าย 3 ตัว 2 ครั้ง เงินรางวัล รางวัลละ 2,000 บาท เช่นกัน ซึ่งถือเป็นไปตามนโยบายของ พล.อ. ประยุทธ์ จันทร์โอชา นายกรัฐมนตรีและหัวหน้าคสช. ที่ต้องการให้ราคาสลากฯ ปรับลดลงอยู่ที่ใบละ 80 บาท ตามที่กฎหมายกำหนดไว้
นอกจากนี้ การปรับรางวัลดังกล่าว ที่มีทั้งรางวัลเลขหน้า 3 ตัว และรางวัลเลขท้าย 3 ตัว ส่งผลให้ประชาชนที่เสี่ยงและลุ้นโชคสามารถลุ้นรางวัลได้เพิ่มขึ้น เนื่องจากสลากฯ ทุกใบสามารถลุ้นรับรางวัลได้ทั้งหมด ซึ่งขึ้นอยู่กับตัวเลขของการออกรางวัลในแต่ละงวด โดยเฉพาะสลากฯ 1 ใบ ราคา 80 บาท หากประชาชนถูกรางวัลทั้งรางวัลเลขหน้า 3 ตัว และรางวัลเลขท้าย 3 ตัวได้ จะได้รับเงินรางวัลสูงสุด 8,000 บาท
อย่างไรก็ตาม ในส่วนการออกรางวัลงวดประจำวันที่ 16 ส.ค. 58 สำนักงานสลากฯ ได้เลื่อนเวลาการออกรางวัลสลากฯ ให้เร็วขึ้น จากเดิม 14.30-16.00 น. เป็นเวลา 11.30-13.00 น. โดยประชาชนสามารถชมการถ่ายทอดสดการออกรางวัลสลากฯ ได้ทางสถานีวิทยุโทรทัศน์แห่งประเทศไทย ช่อง 11 กรมประชาสัมพันธ์ ตั้งแต่เวลา 12.00 น. เป็นต้นไป รวมทั้ง สามารถรับฟังการถ่ายทอดเสียงทางสถานีวิทยุกระจายเสียงแห่งประเทศไทย กรมประชาสัมพันธ์ ตั้งแต่เวลา 11.30 น. เป็นต้นไปเช่นกัน

ขอบคุณข้อมูล/ภาพ  เดลินิวส์
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
