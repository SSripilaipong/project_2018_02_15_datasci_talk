คลังตั้งทีมเฉพาะกิจ ตรวจเข้มภาษีซื้อ-ขายออนไลน์ หวังตรวจสอบให้มีการเสียภาษีที่ถูกต้อง
นายรังสรรค์ ศรีวรศาสตร์ ปลัดกระทรวงการคลัง เปิดเผยว่า กระทรวงการคลังได้ตั้งทีมงานเข้ามาดูแล การเก็บภาษีการซื้อขายผ่านออนไลน์ (อีคอมเมิร์ซ) ให้รัดกุมมากขึ้น เพื่อให้เป็นไปตามนโยบายของนายกรัฐมนตรี

โดยได้มอบหมายให้ 3 กรมหลัก ซึ่งมีหน้าที่ในการเก็บภาษี คือ กรมสรรพากร กรมสรรพสามิต และกรมศุลกากร ร่วมกันตรวจสอบและการจัดเก็บภาษีดังกล่าว ให้เป็นไปตามกฎหมายกำหนด
ปลัดกระทรวงการคลัง บอกด้วยว่า ในเบื้องต้นได้เรียกเจ้าหน้าที่ของกรมสรรพากรเข้ามาหารือแล้ว โดยกรมสรรพากรระบุว่า ได้ดำเนินการอยู่แล้ว แต่ยังไม่ได้ทำในเชิงลึก เพราะที่ผ่านมาจะตรวจหาร้านค้าออนไลน์ จากนั้นก็เชิญเจ้าของกิจการมาพูดคุยให้เสียภาษีถูกต้องเท่านั้น
แต่ยังไม่ได้ตรวจสอบธุรกรรมที่แท้จริง ว่ามีรายได้ที่เกิดจากการซื้อขายจริงๆ เท่าไหร่ และมีการเสียภาษีครบหรือไม่ โดยร้านค้าออนไลน์มีต้นทุนต่ำจึงน่าจะมีกำไรมาก เมื่อเทียบกับร้านค้าที่มีหน้าร้านปกติ
ในส่วนกรมศุลกากรนั้น ได้เรียกเข้ามาหารือแล้วเช่นกัน เนื่องจากปัจจุบันสินค้าหลายชนิดที่ขายทางออนไลน์ นำเข้ามาจากต่างประเทศในลักษณะสั่งซื้อล่วงหน้า (พรีออเดอร์) หรือรับหิ้วของจากต่างประเทศมาขายผ่านโซเชียลเน็ตเวิร์คต่างๆ จำนวนมาก ไม่ว่าจะเป็นเฟซบุ๊ก
ไอจี และไลน์ แต่ไม่ได้เสียภาษีอย่างถูกต้องตามกฎหมายที่กำหนดไว้ ดังนั้นได้ให้กรมศุลกากรเข้าไปตรวจสอบแบบละเอียดว่า มีการนำเข้าสินค้าอย่างไร มีการสำแดง และเสียภาษีที่ถูกต้องหรือไม่
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

