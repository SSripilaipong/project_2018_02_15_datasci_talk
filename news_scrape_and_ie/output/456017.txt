กสทช.จัดงานวันสื่อสารแห่งชาติ NET 2015 หนุนประเทศสู่ยุคเศรษฐกิจดิจิตอล ดันการลงทุนธุรกิจกระจายเสียง โทรทัศน์ และโทรคมนาคม โชว์นวัตกรรมสื่อสารครบทุกด้าน

วันที่ 6 ส.ค.  ม.ร.ว.ปรีดียาธร เทวกุล รองนายกรัฐมนตรี  เป็นประธานเปิดงานวันสื่อสารแห่งชาติ ภายใต้ชื่องาน “NBTC EXPO THAILAND 2015 (NET 2015)” ภายใต้แนวคิด “ก้าวสู่อนาคตโลกดิจิตอล Future Trend in Digital World” โดยมี พล.อ.อ.ธเรศ ปุณศรี ประธานกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) นายฐากร ตัณฑสิทธิ์ เลขาธิการ กสทช. และ นายบรรณสิทธิ์ รักวงษ์ ผู้อำนวยการสถานีโทรทัศน์ดิจิตอลช่องMono29 บริษัท โมโนบรอดคาซท์ จำกัด เข้าร่วม

โดยสำนักงาน กสทช. จัดขึ้นเพื่อเผยแพร่องค์ความรู้ด้านการบริหารจัดการคลื่นความถี่ และการกำกับดูแลกิจการกระจายเสียง กิจการโทรทัศน์ และกิจการโทรคมนาคม
ภายในงานมีการแสดงเทคโนโลยีใหม่ ๆ นวัตกรรมที่ล้ำสมัย และการสื่อสารที่จะใช้ในอนาคต ซึ่งเป็นการแสดงถึงศักยภาพของอุตสาหกรรมกิจการกระจายเสียง กิจการโทรทัศน์ และกิจการโทรคมนาคมของประเทศไทย
มีการจัดแสดงนิทรรศการแย่ง 5 โซน ได้แก่ 1.เศรษฐกิจดิจิตอล Digital Economy 2.ชุมชนดิจิตอล Digital Community  3.โลกเคลื่อนที่ Mobile World  4.บันเทิงล้ำยุค Smart Entertainment  และ 5.ความปลอดภัยในโลกไซเบอร์ Cyber Security  สำหรับผู้สนใจสามารถเข้าร่วมงานดังกล่าวได้ ระหว่างวันที่ 6-9 ส.ค. 2558 ณ ห้อง Ballroom ศูนย์การประชุมแห่งชาติสิริกิติ์
โดย ม.ร.ว.ปรีดียาธร กล่าวในการปาถกฐาพิเศษตอนหนึ่งว่า แม้ว่าร่าง พ.ร.บ.พัฒนาดิจิตอลเพื่อเศรษฐกิจและสังคมแห่งชาติ ยังไม่ผ่านการพิจารณาของ สนช. แต่มั่นใจว่าภายในสิ้นปีนี้ ร่างกฎหมายดังกล่าวจะมีผลบังคับใช้ จะทำให้ประเทศไทยมีทิศทางการพัฒนาด้านเทคโลโลยีดิจิตอลอย่างชัดเจน ซึ่งก่อนสิ้นปีนี้ สิ่งที่จะเห็นการเปลี่ยนแปลงที่ชัดเจนคือ  การติดต่อราชการทุกอำเภอของประเทศ จะใช้บัตรประชาชนเพียงใบเดียว ไม่ต้องใช้สำเนาเอกสารกระดาษติดต่อราชการอีกต่อไป
และระหว่างที่ร่าง พ.ร.บ.ดังกล่าว ซึ่งยังไม่สามารถตั้งคณะกรรมการพัฒนาดิจิตอล เพื่อเศรษฐกิจและสังคมได้ จะอาศัยระเบียบสำนักนายกรัฐมนตรี จัดตั้งคณะกรรมการเตรียมงานพัฒนาดิจิตอล เตรียมการทำงานรองรับกฎหมายที่ออกมาใช้ เพื่อให้เกิดความรวดเร็วยิ่งขึ้น




MThai News
