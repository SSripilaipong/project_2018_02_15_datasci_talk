พ.ร.บ.ภาษีมรดก  ถูกประกาศใน ราชกิจจานุเบกษา แล้ว เมื่อวันที่ 6 ส.ค. ที่ผ่านมา มีผลบังคับใช้ในอีก 180 วัน
วานนี้ (6 ส.ค. 58) มีรายงานว่า นายสมหมาย ภาษี รมว.คลัง ได้กล่าวถึง พระราชบัญญัติ (พ.ร.บ.) ภาษีการรับมรดกที่ได้ลงในประกาศราชกิจนุเบกษาแล้ว เมื่อวันที่ 5 ส.ค. ที่ผ่านมา ว่า กฎหมายดังกล่าวมีผลบังคับใช้สมบูรณ์แล้ว แต่ในกฎหมายได้กำหนดว่ากรมสรรพากรจะเริ่มเก็บภาษีจากผู้รับมรดกได้จริงหลังจาก 180 วัน ที่กฎหมายมีผลบังคับใช้ หรือประมาณต้นปี 59




สำหรับเนื้อหาร่างพระราชบัญญัติการรับภาษีมรดกกำหนดให้ผู้ได้รับมรดก ทั้งกรณีรับมาในครั้งเดียว หรือหลายครั้ง จะต้องเสียภาษีเฉพาะส่วนที่เกิน 100 ล้านบาท ในอัตราภาษีร้อยละ 10 แต่ถ้าผู้ได้รับมรดกเป็นบุพการี หรือผู้สืบสันดาน ให้เสียภาษีในอัตราร้อยละ 5
ทั้งนี้ได้กำหนดประเภทของมรดกที่ต้องเสียภาษีเอาไว้ 5 ประเภท อาทิ อสังหาริมทรัพย์ หลักทรัพย์ตามกฎหมาย เงินฝาก หรือเงินอื่นใดที่มีลักษณะอย่างเดียวกัน
นอกจากนี้ ได้กำหนดโทษกรณีไม่ยื่นแบบเสียภาษี ต้องระวางโทษปรับไม่เกิน 5 แสนบาท ยึด อายัดมรดก จากการค้างชำระภาษี และในกรณีทำลาย ซ่อนเร้น หรือโอนมรดกไปให้บุคคลอื่น ต้องระวางโทษจำคุกไม่เกิน 2 ปี และปรับไม่เกิน 4 แสนบาท
อย่างไรก็ตาม พ.ร.บ.ภาษีการรับมรดก จะไม่ใช้บังคับกับมรดกที่เจ้าของมรดกเสียชีวิตก่อนวันที่กฎหมายฉบับนี้ถูกบังคับใช้

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
