การบินไทย  เผยเจอพิษ ธงแดง   ICAO  บพ.ประเทศต่าง ๆ จ่อคิวขอเข้าตรวจสอบ มาตรฐานการบิน
นายจรัมพร โชติกเสถียร กรรมการผู้อำนวยการใหญ่ บริษัทการบินไทย จำกัด (มหาชน) เผยปัญหาและผลกระทบด้านการบินของไทย หลังจากที่องค์การการบินพลเรือนระหว่างประเทศ (ICAO) ให้ธงแดงไทยว่า ขณะนี้กรมการบินพาณิชย์ของหลายประเทศ ติดต่อนัดหมายขอเข้ามาตรวจสอบสายการบินไทย โดยกรมการบินพาณิชย์ของประเทศอินโดนีเซียแจ้งว่าจะเข้ามาตรวจสอบการบินไทยภายในเดือน ส.ค. นี้



ทั้งนี้ นายจรัมพร ยังกล่าวต่ออีกว่า การบินไทยได้เตรียมพร้อมเต็มที่ ซึ่งตอนนี้เวลาบินไปต่างประเทศเราถูกตรวจสอบอย่างเข้มงวดจากเดิมถึง 4 เท่า หากเทียบกับก่อนที่ ICAO จะปักธงแดงไทย แต่หลังจากที่องค์กรบริหารการบินแห่งประเทศสหรัฐอเมริกา (FAA) ประกาศให้เวลา บพ.แก้ไขข้อบกพร่องอีก 65 วันก็ยังไม่มีผลกระทบที่แตกต่างจากเดิม เพราะตอนนี้บินไปทั่วโลกก็ถูกตรวจเข้มอยู่แล้ว
นอกจากนี้ การบินไทย ได้เตรียมความพร้อมในการตรวจสอบอย่างเข้มงวด และพร้อมที่จะถูกตรวจสอบ โดยมั่นใจว่าจะตรวจผ่านในทุกๆ ที่ ซึ่งเป็นสิ่งที่การบินไทยสามารถดำเนินการได้ในขณะนี้
อย่างไรก็ตาม นายจรัมพร ย้ำถึงเป้าหมายที่วางไว้ว่า การบินไทยจะเป็น 1 ในสายการบินที่สามารถบินเข้าทวีปยุโรปได้เสมอ และหวังว่าจะไม่มีการประกาศห้าม (แบน) สายการบินไทย ไม่ว่าผลตรวจสอบของ บพ.จะออกมาอย่างไร ซึ่งเป็นการพิจารณาเทียบเคียงจากปัจจุบัน ที่มี 14 สายการบินที่สามารถบินเข้าทวีปยุโรปได้โดยที่ บพ.ยังถูกแบนอยู่ จึงคิดว่าการบินไทยจะอยู่ในกลุ่มนี้ได้

ขอบคุณข้อมูล  ข่าวสด
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
