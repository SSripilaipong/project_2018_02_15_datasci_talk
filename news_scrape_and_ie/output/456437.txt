วันนี้ คอลัมน์  ธุรกิจ New Gen  โดยทีมข่าว  MThai News  ได้มีโอกาสสัมภาษณ์พิเศษ  ‘คุณเมย์ รัชกิจ อัศวชินเทพกุล’   เจ้าของธุรกิจ กล้วยหอมทอด ‘คูชี่ส์’ Cushy  ที่เจาะตลาดสแน็คในเมืองไทยด้วยคำถามที่ว่า ทำไมสแน็คต้องเป็นมันฝรั่ง ทั้งๆที่กล้วย ก็สามารถเป็นสแน็คได้
‘คุณเมย์’  เล่าว่า แนวคิดที่จะลองทำกล้วยหอมทอดนั้น เริ่มจากน้องชายที่เป็นพนักงานบริษัทเอกชน ได้สังเกตว่าในช่วงเวลาพักของคนที่ทำงาน มักจะซื้อของทานเล่น หรือผลไม้ กล้วยฉาบมาทานระหว่างพักเบรก ทำให้เริ่มคิดว่า  ทำไมไม่มีสินค้าไทย ที่เป็นสแน็คมาขายทั่วไปตามท้องตลาด จึงได้แนวคิดนำกล้วยหอม มาลองทอดกันเอง แทนมันฝรั่ง เพื่อเป็นขนมทานเล่น


หลังจากทดลองทำไปเรื่อยๆ และได้ไปเรียนรู้กับกลุ่มแม่บ้านต่างๆ เพื่อพัฒนาต่อยอดแนวความคิดของตนเองประมาณปีกว่า จนได้สูตรกล้วยหอมทอดที่เป็นของเรา โดยได้สูตรแรก คือ  กล้วยหอมทอด รสน้ำผึ้ง  ในแบบกล้วยฉาบทอดที่มีรสหวาน และออกวางจำหน่ายภายใต้ชื่อแบรนด์  คูชี่ส์ (Cushy) ซึ่งมาจากคำแสลงของฝรั่ง ที่หมายถึง เรื่องกล้วยๆ โดยนำจำหน่ายในราคาซองละ 35 บาท
ในส่วนของกล้วยหอม  คุณเมย์   ได้รับ กล้วยหอมออร์แกนิกจากชาวสวนโดยตรง  ทำให้เป็นการช่วยเหลือเกษตรกรของไทยอีกทางหนึ่งด้วย ซึ่งหลังจากคิดค้นวิธีการทำกล้วยหอมทอด รสน้ำผึ้ง ออกวางขายและได้ผลตอบรับเป็นอย่างดี แต่ยังไม่หยุดพัฒนาต่อไป ทำให้ขณะนี้  คูชี่ส์  มีออกจำหน่ายแล้วถึง 3 รสชาติ ได้แก่ รสน้ำผึ้ง รสเกลือออริจินัล และรสสไปซี่



ที่สำคัญ  คุณเมย์   ยังได้ออกแบบแพ็คเกจด้วยตัวเอง พร้อมนำสินค้าวางจำหน่ายตามร้านกาแฟ ร้านขายของฝากทั่วไป 60 กว่าจุดทั่วกรุงเทพมหานคร และตัวแทนจำหน่ายในต่างจังหวัดอีก 6-7 จังหวัด ทำให้ในทุกเดือนจะมีออเดอร์สั่งเข้ามาไม่ต่ำกว่า 1หมื่นซอง



นอกจากนี้ ออเดอร์ที่ได้อีกกว่าครึ่ง ก็มาจาก การจำหน่ายผ่านทางแฟนเพจ  ‘Cushy Banana Chips’  ซึ่งได้รับผลตอบรับเป็นอย่างดี หลังจากจำหน่ายมาได้ปีกว่าๆ
คุณเมย์   จึงเริ่มขยับขยาย ต่อยอดธุรกิจต่อไป โดยลงทุนทำโรงงานเล็กๆ เพื่อให้ผลิตภัณฑ์ได้รับการรองรับมาตรฐานจาก อย. และ GMP หลังจากนั้นจึงเตรียมลุยเข้าตลาดโมเดิร์นเทรด หรือการนำสินค้าเข้าไปวางขายในห้างสรรพสินค้าของไทย คาดว่าในช่วงปลายปีนี้ จะได้เห็น กล้วยหอมกรอบ คูชี่ส์ วางขายในห้างฯกันแล้ว



คุณเมย์  ยังฝากถึงคุณผู้อ่านทุกท่าน ที่มีฝันแล้วยังไม่กล้าลงมือทำว่า  “ผมเชื่อว่าหลายๆคนมีความฝัน แต่อีกหลายๆคนเลือกที่จะไม่ทำตามความฝัน เพราะความกลัว อยากให้คนที่มีฝันลองลงมือทำดู ทำให้ดีที่สุด แล้วเช็คผลการตอบรับว่าไปต่อได้หรือไม่ ถ้าไปได้ อย่าไปยอมแพ้ แล้ววันนึงความสำเร็จจะเข้ามาเอง…”



ผู้สนใจสามารถสอบถามข้อมูลได้ที่  www.facebook.com/ilovecushy
พรรทิภา ชูปรีชา : เขียน
ธเนตร พุทธิตระกูล : ภาพ
ติดตามคอลัมน์  ธุรกิจ new gen  และ ข่าวเศรษฐกิจ อื่น ๆ ได้ที่   news.mthai.com/economy
