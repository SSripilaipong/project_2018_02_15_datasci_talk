รมว.คมนาคม  สั่ง รถตู้ -รถทัวร์ ลดค่าโดยสาร กม.ละ 2-3 สตางค์ มีผล 20 ส.ค.นี้ หลังดีเซลลดเหลือลิตรละ 22.89 บาท

พล.อ.อ.ประจิน จั่นตอง รมว.คมนาคม เปิดเผยว่า หลังจากราคาน้ำมันดีเซล ซึ่งเป็นต้นทุนถึง 35-40% ปรับลดลงจากลิตรละ 29 บาท เหลือลิตรละ 22.89 บาท ที่ประชุมจึงมีข้อสรุปให้ลดค่าโดยสารรถของบริษัทขนส่ง จำกัด (บขส.) ทั้งรถบขส. รถร่วมบขส. รถตู้บขส. และรถตู้ร่วม บขส.ลง กม.ละ 2-3 สตางค์ โดยจะสามารถปรับลดค่าโดยสารเป็นทางการวันที่ 20 ส.ค.เป็นต้นไป
ส่วนรถเมล์ขององค์การขนส่งมวลชนกรุงเทพฯ (ขสมก.) ทั้งรถ ขสมก.และรถร่วม ขสมก.นั้น จากการพิจารณาพบว่ารถ ขสมก. ส่วนใหญ่ใช้น้ำมันดีเซล แต่ รถร่วมขสมก.ส่วนใหญ่ใช้เชื้อเพลิงก๊าซเอ็นจีวี ดังนั้นจะต้องกลับไปพิจารณารายละเอียดอีกครั้งว่าจะปรับลดส่วนใดได้บ้างใน อัตราเท่าไร
ขณะที่นายธีระพงษ์ รอดประเสริฐ อธิบดีกรมการขนส่งทางบก กล่าวว่า ในส่วนของรถเมล์ ขสมก. และรถร่วม ขสมก.จะยังไม่ลดราคาค่าโดยสารลง เนื่องจากเมื่อพิจารณาต้นทุนร่วมกันแล้วแล้ว พบว่า ภาพรวมต้นทุนรถเมล์จะใช้ก๊าซเอ็นจีวี กว่า 60% ซึ่งมากกว่าการใช้น้ำมันดีเซล ส่วนรถโดยสารหมวด 4 ประเภทรถสองแถว ซึ่งเป็นรถที่ใช้น้ำมันดีเซลเป็นหลัก ปัจจุบันค่าโดยสารอยู่ที่ 7 บาทตลอดสายซึ่งเหมาะสมกับราคาน้ำมันขณะนี้จึงไม่ต้องปรับราคา
………………….
คค. ถกลดค่าโดยสารรถเมล์-เรือด่วน วันนี้
กระทรวงคมนาคม  เตรียมลดค่าโดยสาร  บขส. รถเมล์ เรือด่วน  หลังราคา น้ำมันดีเซล ลงอย่างต่อเนื่อง
วันนี้ (11 ส.ค. 58) พล.อ.อ. ประจิน จั่นตอง รมว.คมนาคม เผยกระทรวงจะมีข้อสรุปที่ชัดเจน เกี่ยวกับการพิจารณาอัตราค่าโดยสารรถบขส. รถร่วมบขส. และรถเมล์ ขสมก. โดยจะปรับลดอัตราค่าโดยสารลงแน่นอน ตามต้นทุนราคาน้ำดีเซลที่ปรับลดลง แต่จะลดในอัตราเท่าไหร่ต้องรอความชัดเจนอีกครั้ง
ส่วนอัตราค่าโดยสารเรือขณะนี้ ได้มอบหมายให้ นายจุฬา สุขมานพ อธิบดีกรมเจ้าท่า (จท.) กลับไปพิจารณาแนวทางปรับลดค่าโดยสารลงด้วยเช่นกัน ซึ่งให้เสนอผลสรุปและรายละเอียดการปรับลดค่าโดยสารเรือแต่ละประเภทกลับมาภายในสัปดาห์หน้า



ทั้งนี้ในวันที่ 13 ส.ค. จะมีการเชิญตัวแทนเรือด่วนเจ้าพระยา เรือข้ามฟาก และเรือคลองแสนแสบ มาหารือถึงแนวทางการปรับลดค่าโดยสาร หากพบว่าต้นทุนลดลง ก็อาจจะมีการปรับลดค่าโดยสารลง ซึ่งตามหลักการปรับลดค่าโดยสารเรือที่ผ่านมา เมื่อราคาน้ำมันดีเซลลดลงตามเกณฑ์ที่กำหนดไว้ เรือข้ามฟากจะมีการปรับลดค่าโดยสารลงเที่ยวละ 50 สตางค์ ส่วนเรือด่วนและเรือคลองแสนแสบ จะปรับลดค่าโดยสารลงเที่ยวละ 1 บาท 
อย่างไรก็ตาม ต้องดูเรื่องรายละเอียดด้านต้นทุนก่อน เนื่องจากต้นทุนน้ำมันดีเซลปรับลดลง แต่ต้นทุนด้านอื่น ๆ กลับเพิ่มขึ้น โดยเฉพาะต้นทุนค่าแรงงานของเรือคลองแสนแสบ ซึ่งปัจจุบันจ่ายค่าจ้างแรงงานสูงถึงวันละ 500 บาท รวมถึงต้นทุนค่าอะไหล่เรือ อุปกรณ์เครื่องยนต์ก็มีราคาเพิ่มขึ้นต่อเนื่อง

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News


