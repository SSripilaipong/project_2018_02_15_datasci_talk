สนามบินดอนเมือง ป่วน! หลังระบบเช็คอิน สายการบินนกแอร์ล่ม  เป็นเหตุให้เที่ยวบินดีเลย์ ผู้โดยสารค้างเติ่ง
วันนี้ (12 ส.ค. 58) เมื่อช่วงเช้าที่ผ่านมา สายการบินนกแอร์ ได้เกิดมีปัญหาระบบเช็คอินล่ม โดยผู้โดยสารทั้งหมดจะไม่สามารถเช็คอินผ่านระบบอินเตอร์เน็ตได้ หากจะเช็คอินได้จะต้องมาเชคที่หน้าเคาน์เตอร์ด้วยระบบแมนนวลผ่านเจ้าหน้าที่ของนกแอร์ที่เคาท์เตอร์เท่านั้น ทำให้ทุกเที่ยวบินของนกแอร์ดีเลย์



ทั้งนี้เที่ยวบินที่กำหนดบินในเวลา 06.00 น. ไม่สามารถเดินทางได้ จนถึงเวลาประมาณ 08.00 น. เพราะผู้โดยสารยังไม่ได้เช็คอิน ต้องประกาศตามหาผู้โดยสารที่จะเดินทางในแต่ละเที่ยวบิน
นอกจากนี้ ผู้โดยสารที่จะเดินทางไปยังสถานที่ต่าง ๆ ต้องเข้าแถวรอเพื่อทำการเช็คอิน ซึ่งมีหางแถวต่อคิวยาวมาก สร้างความชุลมุนวุ่นวายที่สนามบินดอนเมืองเป็นอย่างมาก
ขณะที่ผู้บริหารของสายการบินนกแอร์ นายพาที สารสิน ได้ทวิตข้อความ ขออภัยเกี่ยวกับปัญหาดังกล่าว และจะพยายามแก้ไขให้เร็วที่สุด และน้อมรับคำต่อว่า หลังจากผู้โดยสารระบายความรู้สึกไม่พอใจถึงเขาผ่านทวิตเตอร์
อย่างไรก็ตาม เมื่อเวลา 08.30 น. นายพาที ได้ทวิตข้อความอีกครั้งว่า  ขณะนี้ระบบได้กลับมาดีแล้วนะครับ ขอบคุณท่านที่ใจเย็นนะครับ เรากำลังทยอยทำให้ทุกอย่างเข้าภาวะปรกติ และก็ขออภัยในความล่าช้าอีกทีครับ ไม่ได้อยากให้เกิดเลยแต่บางทีสิ่งแบบนี้ก็เกิดได้ครับ ผมเองก็ไม่รู้สึกดีนะครับ ตื่นมาตามเรื่องตั้งแต่ตีสี่เหมือนกัน เซ็งมาก ๆ เวลามีเหตุแบบนี้ ทางนกแอร์ก็ได้เรียนรู้เพื่อแก้ไขต่อไปนะครับ
ล่าสุดวันนี้(13 ส.ค. 58) ทางการนกแอร์ได้ออกมาชี้แจงกรณีดังกล่าวเพิ่มเติมว่า ทุกคนที่บินเมื่อวันที่ 12   สิงหาคม จะได้รับตั๋วฟรี ขอแจ้งมาเพื่อทราบ และทางนกแอร์จะรีบติดต่อไป ขออภัยเหตุเมื่อวานจริงๆ ครับ

ขอบคุณข้อมูล/ภาพ  เดลินิวส์
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
