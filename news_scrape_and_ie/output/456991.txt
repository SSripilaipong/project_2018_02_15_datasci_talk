ไปรษณีย์ไทย เผย รายได้ ครึ่งปีแรก กำไรสุทธิกว่า 1,300 ล้านบาท EMS ทำรายได้มากที่สุด  พร้อมเปิดตัว แคมเปญใหม่ EMS  หากเสียหายชดเชย 1.5 เท่า
นายปิยะวัตร์ มหาเปารยะ รองกรรมการผู้จัดการใหญ่อาวุโส รักษาการกรรมการผู้จัดการใหญ่ บริษัท ไปรษณีย์ไทย จำกัด แถลงข่าวถึงผลการดำเนินงานในครึ่งปีแรก ว่า ไปรษณีย์ไทยมีรายได้ 11,048 ล้านบาท มีกำไรสุทธิ 1,361 ล้านบาท

มีรายได้จากบริการไปรษณีย์ด่วนพิเศษ หรือ EMS มากที่สุด ที่ 5,127 ล้านบาท ซึ่งสะท้อนการขยายตัวของภาคธุรกิจขนส่ง โดยในปีนี้ ทางไปรษณีย์ ตั้งเป้ารายได้ที่ 20,000 ล้านบาท และกำไรสุทธิ 2,000 ล้านบาท
ทั้งนี้ ไปรษณีย์ไทยยังเปิดตัวแคมเปญชดใช้ค่าเสียหาย กรณีสิ่งของที่ส่งผ่านบริการ EMS ได้รับความเสียหาย โดยจะชดใช้ค่าเสียหายอัตราเพิ่มพิเศษ 1.5 เท่า ของมูลค่าสิ่งของแต่ไม่เกิน 3,000 บาท ตั้งแต่วันนี้ – 16 พฤศจิกายน 2558 เฉพาะที่ทำการที่ร่วมโครงการ 17 แห่ง
ตั้งแต่วันนี้เป็นต้นไป ประชาชนจะได้พบกับเจ้าหน้าที่นำจ่ายบริการ EMS ในภาพลักษณ์ใหม่ด้วย สำหรับบริการ EMS ไปรษณีย์ไทย เตรียมเปิดตัวกล่องหุ้มห่อแบบใหม่ เสริมชั้นกระดาษเพิ่มขึ้นทำให้กล่องแข็งแรงกว่าเดิม คาดว่า จะเริ่มใช้ในช่วงปลายปีนี้
