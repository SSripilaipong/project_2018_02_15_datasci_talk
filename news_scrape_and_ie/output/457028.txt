เตรียมตัวให้พร้อม 15 ห้างฯดัง ร่วมรณรงค์ลดโลกร้อน งดใช้ถุงพลาสติก เริ่มวันแรก 15 ส.ค.58
พล.อ.ดาว์พงษ์ รัตนสุวรรณ รมว.ทรัพยากรธรรมชาติและสิ่งแวดล้อม (ทส.) เปิดเผยว่า ทส.เตรียมดำเนินการแก้ปัญหาขยะมูลฝอย โดยรณรงค์ลดการใช้พลาสติกและโฟม ร่วมกับภาคีเครือข่ายภาคธุรกิจเอกชน ทั้ง 15 หน่วยงาน อาทิ  บริษัท ซีพี ออลล์ จำกัด (มหาชน) บริษัท เดอะมอลล์ กรุ๊ป จำกัด บริษัท ฟู๊ดแลนด์ ซุปเปอร์มาร์เก็ต จำกัด บริษัท สยามแม็คโคร จำกัด (มหาชน) บริษัท สรรพสินค้าเซ็นทรัล จำกัด บริษัท ซีอาร์ซีไทวัสดุ จำกัด บริษัท ซีอาร์ซี สปอร์ต จำกัด เป็นต้น ร่วมรณรงค์งดใช้พลาสติกและโฟม หรือบรรจุภัณฑ์ที่ย่อยสลายยาก โดยจะเริ่มในวันที่ 15 ส.ค.58นี้


อย่างไรก็ตาม ข้อมูลจากกรมควบคุมมลพิษ พบว่ามีขยะพลาสติกและโฟมถึง 2.7 ล้านตัน หรือเฉลี่ย 7,000 ตัน/วัน เป็นถุงพลาสติก 80% ซึ่งใช้เวลาในการย่อยสลายนานถึง 450 ปี และจะส่งผลกระทบต่อภาวะโลกร้อนในอนาคต
ทั้งนี้ ขอให้ประชาชนงดใช้ถุงพลาสติกในทุกวันที่ 15 ของเดือน เริ่มตั้งแต่วันที่ 15 ส.ค.นี้เป็นต้นไป โดยอาจจะเตรียมถุงผ้า กระเป๋า หรืออื่นๆ ที่สามารถใช้ใส่ของได้เพื่อลดการใช้ถุงพลาสติก และทางทส.จะทำการติดตามประเมินผลโครงการดังกล่าวต่อไป


ที่มา :  กรุงเทพธุรกิจ
ติดตามข่าวสารอื่นๆ ที่น่าสนใจได้ที่นี่  news.mthai.com
MThai News
