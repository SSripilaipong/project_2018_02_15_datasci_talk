ธนาคารแห่งประเทศไทย เตรียมออกใช้ ธนบัตร 1,000 บาท รูปแบบใหม่  21 ส.ค. นี้ เชื่อ ลดปัญหาแบงก์ปลอม
วันนี้ (17 ส.ค. 58) นายประสาร ไตรรัตน์วรกุล ผู้ว่าการธนาคารแห่งประเทศไทย (ธปท.) เปิดตัวธนบัตรชนิดราคา 1,000 บาทแบบใหม่แบบที่ 16 ซึ่งจะออกใช้ในวันที่ 21 ส.ค. นี้ โดยธนบัตรชนิดราคาดังกล่าวจัดทำขึ้นเพื่อเฉลิมพระเกียรติพระบาทสมเด็จพระจุลจอมเกล้าเจ้าอยู่หัว พระปิยะมหาราช รวมถึงทดแทนธนบัตรเก่าที่ใช้มานานถึง 10 ปี
ทั้งนี้มีการพัฒนารูปแบบให้มีความสวยงามและมีเทคโนโลยีต่อต้านการปลอมแปลงที่ทันสมัย เพื่อให้ประชาชนภาคธุรกิจ สถาบันการเงิน รวมถึงผู้ที่มีความบกพร่องทางสายตาสามารถตรวจสอบได้ง่าย โดยในลอตแรกจะออกใช้ 100 ล้านฉบับ ส่วนธนบัตรเดิมยังคงใช้จ่ายได้ตามปกติและคาดว่าจะต้องใช้เวลาอีก 1-2 ปี ธนบัตรใหม่ จึงจะทดแทนธนบัตรเดิมได้หมด



นอกจากนี้ ธนบัตรชนิดราคา 1,000 บาท แบบใหม่นั้น มีขนาดกว้าง 72 มิลลิเมตร ยาว 162 มิลลิเมตร มีลักษณะพิเศษที่ต่อต้านการปลอมแปลง ที่สำคัญคือ มีลายน้ำพระบรมฉายาสาทิสลักษณ์ พระบาทสมเด็จพระเจ้าอยู่หัวรัชกาลปัจจุบัน และตัวเลขไทย ๑๐๐๐ จะมีความโปร่งแสงเป็นพิเศษ มองเห็นชัดทั้ง 2 ด้าน เมื่อยกขึ้นส่องแสงสว่าง
มีหมึกพิมพ์พิเศษสลับสีพร้อมตัวเลขแฝง เป็นลายประดิษฐ์สีทองจะเปลี่ยนเป็นสีเขียวเมื่อพลิกธนบัตร และภายในมีตัวเลข ๑๐๐๐ ซ่อนอยู่ มีหมึกพิมพ์พิเศษเหลือบแดง ในตัวเลข ๑๐๐๐ แถบฟรอยด์ 3 มิติ ผนึกไว้ตามแนวตั้งในแถบตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 7 รอบ
แถบสี่เหลี่ยมเคลื่อนไหวสลับสี ฝังในเนื้อกระดาษ มีบางส่วนของแถบปรากฏให้เห็นเป็นระยะ ๆ หากพลิกธนบัตรขึ้นลง จะเห็นรูปสี่เหลี่ยมขนาดเล็กม่วงแดงเคลื่อนไหวอยู่ และสัญลักษณ์สำหรับผู้บกพร่องทางสายตาจะมีเส้นนูนแนวนอนเรียงลดหลั่นกัน นำสู่สัญลักษณ์อักษรเบรลล์ ที่พิมพ์นูนเป็นเลขดอกไม้ 4 ดอก แทนอักษร T ที่ย่อมาจากคำว่า Thousand


