การบินไทย ยกเว้นค่าธรรมเนียมการเปลี่ยนแปลงเที่ยวบิน ตั้งแต่วันนี้ – 18 ก.ย.58 เพื่ออำนวยความสะดวกแก่ลูกค้าและประชาชนที่ไม่สามารถเดินทางได้ หลังเกิดเหตุระเบิดที่แยกราชประสงค์
นายจรัมพร โชติกเสถียร กรรมการผู้อำนวยการใหญ่ บริษัท การบินไทย จำกัด (มหาชน) เปิดเผยว่า จากกรณีเหตุการณ์ระเบิดที่สี่แยกราชประสงค์ การบินไทยมีความห่วงใยลูกค้าและประชาชนที่ไม่สามารถเดินทางในห้วงเวลานี้ ดังนั้น เพื่อเป็นการอำนวยความสะดวกให้แก่ผู้โดยสาร การบินไทยจึงได้ออกนโยบายผ่อนปรนเรื่องบัตรโดยสารการบินไทย ที่ออกผ่านสำนักงานขายของการบินไทยและตัวแทนจำหน่าย ทั้งในประเทศไทยและต่างประเทศ รวมทั้งที่ออกบัตรโดยสารผ่านทางเว็บไซต์ www.thaiairways.com



โดยจะยกเว้นค่าธรรมเนียม การเปลี่ยนแปลงเที่ยวบินของบัตรโดยสารที่ออกก่อนหรือภายในวันที่ 17 สิงหาคม 2558 ซึ่งมีกำหนดการเดินทางระหว่างวันที่ 18 สิงหาคม – 18 กันยายน 2558 โดยยกเว้นค่าธรรมเนียมการเปลี่ยนแปลงเที่ยวบิน 1 ครั้ง ในเส้นทางที่ระบุบนบัตรโดยสารทุกเส้นทาง ซึ่งลูกค้าต้องใช้เดินทางภายในอายุบัตรโดยสารเดิม และ / หรือ ภายในวันที่ 18 กันยายน 2558
ทั้งนี้ การเปลี่ยนแปลงเกี่ยวกับบัตรโดยสารจะเป็นไปภายใต้เงื่อนไขที่กำหนด ซึ่งผู้โดยสารสามารถ สอบถามรายละเอียดเพิ่มเติมก่อนทำการเปลี่ยนแปลง รวมทั้งสามารถตรวจสอบตารางการบิน สำรองที่นั่งออกบัตรโดยสาร และเช็คอิน ผ่านทาง www.thaiairways.com หรือ THAI Contact Center 02-356-1111


ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
