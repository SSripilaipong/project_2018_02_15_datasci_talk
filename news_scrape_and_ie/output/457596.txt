นายสมคิด จาตุศรีพิทักษ์ ขอลาออกจากบอร์ดสหพัฒน์ หลายฝ่ายคาด มีแนวโน้มร่วมทีมครม.ของพล.อ.ประยุทธ์ จันทร์โอชา
บริษัทสหพัฒนาอินเตอร์โฮลดิ้ง จำกัด (มหาชน) ได้ส่งหนังสือเรียนกรรมการและผู้จัดการตลาดหลักทรัพย์แห่งประเทศไทย เรื่อง แจ้งการลาออกจากตำแหน่งประธานกรรมการ บริษัท สหพัฒนาอินเตอร์โฮลดิ้ง จำกัด (มหาชน) มีเนื้อหาว่า ด้วยนายสมคิด จาตุศรีพิทักษ์ ได้มีหนังสือถึงบริษัทฯ ลงวันที่ 17 สิงหาคม 2558 ขอลาออกจากตำแหน่งประธานกรรมการบริษัทฯ เนื่องจากติดภารกิจอื่น จึงไม่อาจปฏิบัติหน้าที่ในฐานะประธานกรรมการบริษัทได้ โดยมีผลตั้งแต่วันที่ 17 สิงหาคม 2558 เป็นต้นไป


ทั้งนี้ มีกระแสข่าวว่า นายสมคิด จาตุศรีพิทักษ์ เป็นหนึ่งในรายชื่อที่จะเข้าร่วมคณะรัฐมนตรี ในตำแหน่งรองนายกรัฐมนตรีดูแลเศรษฐกิจ ที่มีพล.อ.ประยุทธ์ จันทร์โอชา เป็นนายกรัฐมนตรี ซึ่งล่าสุดได้มีการนำรายชื่อคณะรัฐมนตรีชุดใหม่ขึ้นทูลเกล้าเพื่อลงพระปรมาภิไธยแล้ว

ที่มา :  bangkokbiznews
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
