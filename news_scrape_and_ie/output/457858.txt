ประชาชนแห่ต่อคิวเปิดบัญชีเงินฝาก ‘กองทุนการออมแห่งชาติ’ กันอย่างคึกคักตั้งแต่ช่วงเช้า แม้ว่าจะเปิดระบบพร้อมกัน ในช่วงเที่ยงวันก็ตาม
วันนี้ (20 ส.ค.) บรรยากาศที่ ธนาคารออมสิน สำนักงานใหญ่ ขณะนี้ มีประชาชนทยอยเดินทางเข้ามาเปิดบัญชีเงินฝาก เพื่อเข้าร่วมสมาชิกกองทุนการออมแห่งชาติ (กอช.) กันอย่างต่อเนื่อง ถึงแม้ว่าระบบของทางธนาคารจะยังไม่สามารถนำเงินฝากเข้าสู่ระบบ กอช. ได้ในขณะนี้ เนื่องจาก ต้องรอการเซ็ตระบบร่วมกันทั้ง 3 ธนาคาร ในช่วงเวลาเที่ยงวัน ประชาชนยังคงมารอต่อคิว เพื่อฝากเงิน
จากการสอบถาม นายสุรพล พานิชย์ประถม อายุ 57 ปี ไม่มีอาชีพ เนื่องจาก ได้ลาออกจากงานมาเป็นระยะเวลา 8 ปี แล้ว ก็มารอฝากเงิน เพื่อเข้าร่วมกองทุน กอช. ตั้งแต่ 6 โมงเช้าที่ผ่านมา เพราะกลัวว่าจะมีคิวนาน ซึ่งจากการสอบถามการสมัครในครั้งนี้นั้น เพื่อให้มีสวัสดิการและมีเงินเก็บไว้ใช้ตั้งใจจะฝาก เดือนละ 100 บาท




ขณะที่ระบบฝากเงินของ กอช. ของทางธนาคารออมสินได้มีการเตรียมความพร้อมไว้เป็นที่เรียบร้อยแล้ว ในขณะนี้รอเพียงขั้นตอนการคีย์ข้อมูลเข้าไปใน กอช. เท่านั้น ดังนั้นผู้ที่มาสมัครตั้งแต่เช้าจะต้องกลับมารับ Pay Slip เพื่อเป็นการยืนยันในการสมัคร กอช. ทั้งนี้ ประชาชนที่สนใจสามารถสมัครเข้าร่วมกองทุนดังกล่าวได้ผ่าน 3 ธนาคาร ทั้ง ธนาคารออมสิน ธนาคารกรุงไทย และธนาคารเพื่อการเกษตรและสหกรณ์การเกษตร (ธ.ก.ส.)



ทั้งนี้ ผู้ที่จะเข้าสมัครเป็นสมาชิก กอช. สามารถสมัครได้ที่ธนาคารกรุงไทย ธนาคารออมสิน และธนาคารเพื่อการเกษตรและสหกรณ์ โดยมีอายุ 15-60 ปี ครอบคลุมไปถึงผู้ประกอบอาชีพอิสระและต้องไม่อยู่ในระบบบำเหน็จบำนาญภาครัฐหรือภาคเอกชนหรือกองทุนตามกฎหมายอื่น โดยส่งเงินสะสมขั้นต่ำได้ตั้งแต่ 50 บาท แต่เมื่อรวมกันแล้วไม่เกิน 13,200 บาทต่อปี โดยเงินที่สะสมนี้จะได้รับดอกเบี้ยด้วย อีกทั้งภาครัฐจะเพิ่มเงินสมทบให้ตามสัดส่วน ดังนี้
สมาชิกอายุตั้งแต่ 15 ปี แต่ไม่เกิน 30 ปี   รัฐสมทบร้อยละ 50 ของเงินสะสม แต่สูงสุดไม่เกิน 600 บาทต่อปี 
 อายุ 30 ปี แต่ไม่เกิน 50 ปี   รัฐสมทบให้ร้อยละ 80 แต่สูงสุดไม่เกิน 960 บาทต่อปี 
 อายุ 50 ปีขึ้นไป   รัฐสมทบร้อยละ 100 แต่สูงสุดไม่เกิน 1,200 บาทต่อปี


ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
