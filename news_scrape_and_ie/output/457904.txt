คมนาคม จับมือกรมทางหลวงและทางหลวงพิเศษระหว่างเมือง ใช้บัตรใบเดียวขึ้นได้ทั้งรถเมล์-รถไฟฟ้า-ทางด่วน-มอเตอร์เวย์
วันนี้ (20 ส.ค. 58) พล.อ.อ. ประจิน จั่นตอง รัฐมนตรีว่าการกระทรวงคมนาคม เผยเมื่อวันที่14 ส.ค. ที่ผ่านมา กระทรวงได้ลงนามบันทึกความร่วมมือใช้บัตรเก็บค่าผ่านทางอัตโนมัติ ระหว่างบัตร M-Pass ของกรมทางหลวง (ทล.) กับทางหลวงพิเศษระหว่างเมืองหรือมอเตอร์เวย์สาย 7 (กรุงเทพฯ-ชลบุรี) และสาย 9 (บางนา-บางปะอิน) และบัตร Easy Pass ของการทางพิเศษแห่งประเทศไทย (กทพ.) ในระบบทางด่วน
ทั้งนี้ หากสามารถรวมกันเป็นบัตรเดียวได้ จะทำให้เกิดความสะดวกสำหรับผู้ใช้ทางในการชำระค่าผ่านทางทุกระบบ และขยายผลไปยังมอเตอร์เวย์สายใหม่ที่จะก่อสร้างในอนาคตด้วย ทั้งสายบางปะอิน-โคราช สายบางใหญ่-กาญจนบุรี และสายพัทยา-มาบตาพุด



ด้าน นายอาคม เติมพิทยาไพสิฐ รัฐมนตรีช่วยว่าการกระทรวงคมนาคม เผยนับเป็นก้าวแรกที่จะรวมบัตรทั้ง 2 ระบบเข้าด้วยกันเป็นบัตรใบเดียว ซึ่งบัตร M-Pass เพิ่งเปิดใช้เมื่อวันที่ 31 ก.ค. ที่ผ่านมา กับมอเตอร์เวย์และในอนาคตจะสามารถใช้ได้กับมอเตอร์เวย์ 3 สายใหม่ด้วย
สำหรับการรวมบัตรนี้อยู่ในขั้นตอน 3 เดือนแรก จัดทำการศึกษาระบบ M-Pass และ Easy Pass ภายใต้ระบบค่าผ่านทางอัตโนมัติหรือ ETC (Electronic Toll Collection System) มีธนาคารกรุงไทยเป็นผู้ดำเนินการศึกษาแนวทางในการจัดตั้งศูนย์จัดการรายได้กลางระบบทางอัตโนมัติ หรือ CTCH
โดยคาดว่าจะแล้วเสร็จเดือน พ.ย. นี้ และต้องหารือกับกระทรวงการคลังเรื่องระบบ Clearing House หรือระบบกระเป๋าเงินกลาง จากนั้นช่วง 3 เดือนถัดไป จะดำเนินการจัดซื้อ จัดจ้าง และติดตั้งระบบให้บัตรใช้งานร่วมกันภายในเดือน ก.พ. 59 และใน 3 เดือนสุดท้าย จะเป็นการปรับปรุงและทดสอบระบบ ETC เชื่อมต่อระหว่างระบบมอเตอร์เวย์ของกรมทางหลวงและระบบทางด่วนของ กทพ. ซึ่งจะเสร็จและพร้อมใช้บริการเดือน พ.ค. 59
นอกจากนี้จะใช้ร่วมกับระบบตั๋วร่วม ซึ่งสำนักงานนโยบายและแผนการขนส่งและจราจร (สนข.) ได้ออกแบบรายละเอียดแล้ว รอติดตั้ง ซึ่งระบบตั๋วร่วมจะใช้ได้กับทางด่วน มอเตอร์เวย์ และระบบขนส่งอื่น ๆ ทั้งเรือ รถไฟฟ้า รถเมล์ คาดว่าเริ่มใช้เดือน ก.พ. 59 กับรถไฟฟ้าสายสีม่วง (บางซื่อ-บางใหญ่) รถไฟฟ้าบีทีเอส ทางด่วนและมอเตอร์เวย์ก่อน

ขอบคุณข้อมูล  ประชาชาติธุรกิจ
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
