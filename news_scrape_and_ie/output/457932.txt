กระทรวงพาณิชย์ ส่งข้าวถุงลงสู่ชุมชน 5 แสนถุง ขายราคาถูกกว่าท้องตลาด เริ่ม 24 ส.ค. นี้ การันตีคุณภาพ ไม่ได้มาตรฐานยินดีรับคืน
วันที่ 20 ส.ค. นายบุณยฤทธิ์ กัลยาณมิตร อธิบดีกรมการค้าภายใน เปิดเผยว่า ในวันจันทร์ที่ 24 ส.ค.นี้ จะเริ่มดำเนินโครงการ ข้าวถุงเพื่อชุมชน  โดยจะนำร่องนำข้าวในสต๊อกรัฐบาลปริมาณ 1,000 ตัน มาจัดทำเป็นข้าวถุงขนาด 2 กิโลกรัม



จำหน่ายในราคาต่ำกว่าท้องตลาดร้อยละ 20 มีทั้งข้าวขาว 5% จำหน่ายราคาถุงละ 30 บาท ข้าวสารเหนียว 10% จำหน่ายราคาถุงละ 50 บาท รวมเป็นจำนวน 5 แสนถุง โดยจะจำหน่ายผ่านสหกรณ์ทั่วประเทศ 58 จังหวัด เพื่อให้เกษตรกรและผู้มีรายได้น้อย ได้บริโภคข้าวสารในราคาถูก โดยกระทรวงพาณิชย์การันตีถึงคุณภาพข้าวบรรจุถุงดังกล่าว และยินดีให้ส่งคืนได้หากพบข้าวไม่ได้มาตรฐาน
นอกจากนี้ กระทรวงพาณิชย์ยังได้ร่วมมือกับผู้ผลิตสินค้ากว่า 10 ราย และธนาคารเพื่อการเกษตรและสหกรณ์การเกษตร หรือ ธ.ก.ส. จำหน่ายสินค้าจำเป็นในราคาถูก ผ่านช่องทางของ ธ.ก.ส. ลดค่าครองชีพ ช่วยกระตุ้นเศรษฐกิจภายในประเทศ โดยจะเริ่มจำหน่ายสินค้าดังกล่าว ตั้งแต่วันที่ 21 ส.ค.58 จนถึง 31 ม.ค.59

ติดตามข่าวสารที่น่าสนใจอื่นๆ เพิ่มเติมได้ที่  news.mthai.com
MThai News
