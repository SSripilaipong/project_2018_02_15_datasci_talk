กลุ่มดิจิตอลทีวี 5 ช่อง  ร้องศาลปกครอง จี้  กสทช. จ่าย 9,550 ล. หลอกร่วม  ประมูลทีวีดิจิตอล
กลุ่มดิจิตอลทีวีรวม 5 ช่อง ได้แก่ ช่องวัน ช่องทีพีทีวี ช่องไทยรัฐทีวี ช่องจีเอ็มเอ็มชาแนล และช่องไบรท์ทีวี ซึ่งเป็นผู้รับใบอนุญาตให้ใช้คลื่นความถี่เพื่อให้บริการโทรทัศน์ในระบบดิจิตอล ได้ยื่นฟ้อง กสทช. สำนักงาน กสทช. และเลขาธิการ กสทช. ต่อศาลปกครองกลางเพื่อเรียกค่าเสียหาย เป็นเงินรวมมากกว่า 9,550 ล้านบาท พร้อมดอกเบี้ยในอัตรา 7.5 ต่อปีจากเงินต้นดังกล่าว

ทั้งนี้ กลุ่มดิจิตอลทีวีทั้ง 5 ช่อง เห็นว่า กสทช. ซึ่งเป็นผู้อนุญาตให้ใช้คลื่นความถี่เพื่อให้บริการโทรทัศน์ในระบบดิจิตอล ละเว้น และละเลยการปฏิบัติหน้าที่ หรือปฏิบัติหน้าที่ตามกฎหมายกำหนดล่าช้า คือละเลยล่าช้าในการดำเนินการให้มีการเปลี่ยนแปลงระบบการรับส่งสัญญาณวิทยุโทรทัศน์ระบบดิจิตอล 
ละเลยล่าช้าในการควบคุมและกำกับดูแลมาตรฐาน คุณภาพของกล่องรับสัญญาณดิจิตอล การละเลยแจกคูปองสนับสนุนแก่ประชาชน ละเลยขยายโครงข่ายทีวีดิจิตอล ละเลยในการประชาสัมพันธ์ ให้ประชาชนรับรู้และมั่นใจในการเปลี่ยนแปลงมารับชมทีวีดิจิตอล และละเลยในการออกกฎเกณฑ์ ส่งเสริมให้มีการแข่งขันทางการค้าในการประกอบกิจการทีวีดิจิตอล
นอกจากนี้ กลุ่มดิจิตอลยังเห็นว่า กสทช. กับพวกจงใจ หรือประมาทเลินเล่อ ให้ข้อมูลที่ไม่ถูกต้องหรือข้อมูลที่ กสทช. กับพวก รู้หรือควรรู้อยู่แล้ว ว่าไม่อาจดำเนินการได้ ทำให้กลุ่มทีวีหลงเชื่อ และเข้าร่วมการประมูลโดยหลงผิด
ทั้งนี้ ก่อนครบกำหนดชำระค่าธรรมเนียมใบอนุญาตให้ใช้คลื่นความถี่งวดที่ 2 กลุ่มดิจิตอลทีวีได้ดำเนินการทวงถาม เป็นหนังสือไปยัง กสทช. แล้วหลายครั้ง เพื่อขอให้หยุดการกระทำละเมิด และขอให้ปฏิบัติหน้าที่ต่าง ๆ ให้ครบถ้วนมาโดยตลอด แต่ กสทช. กับพวก กลับเฉยไม่ดำเนินการใด ๆ ให้เป็นไปตามที่กฎหมายกำหนด กลุ่มดิจิตอลทีวีจึงไม่มีทางเลือกและต้องชำระค่าธรรมเนียมใบอนุญาตให้ใช้คลื่นความถี่งวดที่ 2 ไปตามกำหนด
แต่การชำระค่าธรรมเนียมใบอนุญาตดังกล่าวนั้น กลุ่มดิจิตอลทีวีได้สงวนสิทธิ์ในการเรียกค่าเสียหายเอาไว้ ด้วยเหตุผลนี้ กลุ่มดิจิตอลทีวีจึงจำเป็นต้องดำเนินการฟ้องคดี กสทช. กับพวก เพื่อเรียกค่าเสียหาย และขอให้ กสทช. กับพวกหยุดการกระทำซึ่งละเมิด และขอให้ปฏิบัติงานตามกฎหมายอย่างเคร่งครัด
