กลายเป็นกระแสนิยมของวัยรุ่นยุคใหม่ก็ว่าได้ สำหรับการเริ่มต้นหยิบจับธุรกิจเล็กๆ ของตัวเอง เพียงแค่แบ่งเวลาว่างมาใช้ให้เกิดประโยชน์   คุณผักกาด วิรยา หงส์ศุภางค์พันธ์ อายุ 23 ปี ก็เป็นอีกหนึ่งคนที่คิดแล้วลงมือทำ ด้วยใจรักเขาจึงเริ่มต้นธุรกิจอย่างไม่ลังเล
‘คุณผักกาด’   นำความชอบในการรับประทานขนม และอยากส่งต่อให้ผู้อื่นได้ชิมบ้าง  จึงคิดและตั้งใจที่จะขายขนมอย่างจริงจัง เริ่มต้นจากการสร้างแบรนด์ของตัวเอง ชื่อว่า  Puckdessert    พร้อมเสิร์ฟขนมสุดโปรดหลายอย่าง อาทิ คุกกี้ คอนเฟลก บราวนี่  ชีสพาย ชีสเค้ก ฯลฯ โดยมีช่องทางในการขายหลักๆ คือสื่อโซเชียลอย่าง “IG หรือ อินสตาแกรม”

เขาได้กำไรจากการขายขนม เดือนละประมาณ 2,000-3,000 บาท แม้ไม่มากนัก แต่ผักกาดก็มีความสุข เพราะได้ทำสิ่งที่ชอบ และสามารถส่งต่อมันให้กับลูกค้าได้รับ
จุดเริ่มต้นของการหารายได้เสริม?

คุณผักกาด เผยกับ  MThai News  ว่าเลือกทำขนมขาย เพราะเป็นคนที่ชอบรับประทานขนม เวลาไปกินขนมที่ไหน มักจะหารสชาติที่ชอบไม่ค่อยพบ จึงเกิดแรงบันดาลใจ อยากลองมาทำเอง หลังจากที่ทำออกมาแล้ว รสชาติถูกใจตัวเอง เลยอยากให้คนอื่นได้ลองชิมบ้าง
“เริ่มต้นลงมือทำ สมัยยังเรียนอยู่ที่มหาวิทยาลัยศรีนครินทรวิโรฒ ชั้นปีที่ 3 ในช่วงปิดเทอม 6 เดือน ได้มีเวลาว่าง อยากหาอะไรที่พอจะทำได้ แล้วไม่รู้สึกเหนื่อย รวมถึงต้องสนุกไปกับมัน จึงเลือกทำขนมขาย แล้วนำไปให้เพื่อนๆ ชิม ผลคือหลายคนชื่นชอบในรสชาติ เพราะมันแปลกใหม่ไม่ค่อยมีคนทำ”

จากนั้นเขาก็ได้นำขนมที่ทำไปขายในมหาวิทยาลัย โดยเริ่มจากคนใกล้ตัว อย่างเพื่อนใกล้ชิด เพื่อนบ้าน และลูกค้านอกเหนือคือทางสื่อโซเชียลมีเดีย พบว่าผลตอบรับอยู่ในระดับน่าพึงพอใจ
“ เคยไปเรียนพื้นฐานการทำเบเกอรี่มาก่อนด้วยค่ะ แต่ไม่ใช่แบบลงคอร์สเรียน มีคนรู้จักทำ แล้วไปขอเป็นลูกมือเขา เพื่อเรียนพื้นฐานว่าต้องมีส่วนผสมอะไรบ้าง ส่วนสูตรที่เราต้องการก็มาคิดปรับใช้เอง ”
เนื่องจากคุณผักกาด เริ่มต้นขายขนม ตั้งแต่สมัยยังเป็นนิสิต แม้ตอนนี้จะเรียนจบแล้ว และมีเวลามากขึ้น แต่เขาก็ได้บอกว่าการแบ่งเวลาเป็นสิ่งสำคัญ โดยใช้เวลาว่างทำขนมในช่วงกลางคืน จึงต้องยอมอดทนนอนน้อยกว่าคนอื่นไปบ้าง
“ที่กำไรไม่เยอะ เพราะใช้วัตถุดิบที่ดี มีคุณภาพต้นทุนจึงสูงหน่อยเพราะอยากให้มันอร่อย อีกอย่างคือขายให้กับคนที่รู้จัก เพื่อนๆ ครอบครัว เพื่อนบ้าน และมีในไอจีสั่งบ้าง เพื่อส่งทางไปรษณีย์”
อุปสรรคหลังเริ่มหันมาเป็นแม่ค้ามือใหม่ครั้งแรก?
“มีอุปสรรคบ้าง ในช่วงที่ทำแรกๆ เนื่องจากเรายังไม่ชำนาญ อบแล้วไหม้ทั้งถาดบ้าง พอรู้ว่าไหม้แล้วก็ต้องหาทางแก้ไขทันที ด้านการผลิตนั้นไม่ได้เป็นอุตสาหกรรม มีแค่เตาอบเล็กๆ ในครัวเรือน ส่งผลให้การทำได้ปริมาณน้อย หากมีออเดอร์เยอะ เช่น ประมาณ 40 กล่อง ก็ต้องทำหามรุ่งหามค่ำไม่ได้นอน  ต้องใช้ความอดทน แต่อุปสรรคก็ไม่ได้ทำให้ท้อถอยสักเท่าไร”

จุดเด่นของร้านที่ทำให้มีลูกค้าเหนียวแน่น?
“รสชาติที่ไม่เหมือนใคร โดยเฉพาะ ‘คอนเฟลก’ การันตีว่าที่เคยทานมา อร่อยไม่มีใครเหมือนอย่างแน่นอน ซึ่งรสชาตินี้ทางร้านคิดสูตรเองอีกด้วย”
นอกจากนี้ เจ้าตัวยังแบ่งปันประสบการณ์ที่มาของรสชาติอันภาคภูมิใจว่า จุดเริ่มต้นของคอนเฟลก คือตอนสมัยเรียนชั้น ม.6 เคยได้ทานคอนเฟลกครั้งแรก พบว่าอร่อย ซึ่งตอนนั้นเป็นช่วงที่ไม่ค่อยมีคนทำ เมื่อได้ทานแล้ว รู้สึกว่าเหมือนจุดพลุในสมอง จึงพยายามตามหาว่าอยากได้รสชาติแบบที่ทาน
“เราต้องทำอย่างไรดี พยายามหาซื้อคอนเฟลกมาอีกหลายที่ แต่ก็ไม่พบรสชาติแบบนั้นอีก จึงได้ลงมือทำเองเพื่อหารสชาติที่อยากได้ แต่กลับได้รสชาติใหม่ที่ไม่เหมือน และพบว่าเป็นรสชาติที่อร่อยกว่า และเราชอบ ก็เลยลองขายดู ‘คอนเฟลก รสบัตเตอร์’ เท่าที่เคยทานมาก็ยังไม่มีใครเหมือน อร่อยแตกต่างแน่นอน (ยิ้ม)”
การพัฒนาปรับปรุง เพื่อให้ลูกค้าเก่ายังอยู่ เพิ่มลูกค้าใหม่ติดใจกว่าเดิม?
“เราจะพยายามหาวัตถุดิบที่สามารถทำให้รสชาติอร่อย  และคงราคาเท่าเดิม หรือไม่ก็อาจจะต้องดรอปราคาให้มันถูกกว่า เพราะปัจจุบันได้ขายในราคาที่สูงพอสมควร บางคนอาจจะสู้ราคาไม่ไหว จึงพยายามคิดหาวิธีที่จะทำให้ถูกลง”

ความใฝ่ฝันที่สักวันอาจจะเป็นจริง?
“ความฝันตั้งแต่เด็กคืออยากเปิดคาเฟ่ เบเกอรี่ มีบาร์ของหวาน และบาร์น้ำ แต่ว่าเราชงน้ำไม่ค่อยเก่ง ต้องมีคนช่วย ช่วงนี้คงหาทุนไปก่อน เพื่อสานฝัน  ปัจจุบันก็เลยขายขนมเรื่อยๆ ได้ลูกค้าจากในไอจี บ้างก็ลูกค้าประจำจากมหาวิทยาลัยที่ตามมาซื้อ”
สุดท้าย ‘คุณผักกาด’ ได้ฝากถึงหลายคนที่คิดอยากเริ่มต้นทำธุรกิจหาว่า  “จริงๆ คิดว่าอยากทำอะไรก็ต้องลงมือทำเลย ไม่ต้องรอ สมมติว่าอยากขายกางเกงก็ขายเลย ยิ่งปัจจุบันนี้ สินค้าสามารถขายผ่านโซเชียลได้แล้ว เพราะว่ายิ่งเราอายุมากขึ้น เวลาจะน้อยลง ตอนนี้มีแรงมีกำลังอยู่ก็ต้องรีบทำ จะล้มเหลว ผิดพลาด หรือประสบความสำเร็จก็ช่างมัน อย่างน้อยก็ได้ลองลงมือทำ”
สำหรับใครที่อยากอุดหนุน ‘คุณผักกาด’ สามารถแวะเวียนไปซื้อได้ที่ saim square one ชั้น LG โซนแฟชั่น ซอย 2 ติดลานกิจกรรม ประตู 4 หรือกดติดตาม IG ร้านชื่อว่า puckdessert  และอีกช่องทางอย่างเฟซบุ๊คเพียงเสิร์ชคำว่า puckdessert  สะดวกช่องทางไหนสามารถเลือกอุดหนุนได้ตามใจลูกค้าเลย

รุ่งฤดี ฤทธิสิทธิ์   : เขียน 
 ธเนตร พุทธิตระกูล   : ภาพ
ติดตามข่าวสารอื่นๆที่น่าสนใจได้ที่นี่  news.mthai.com
MThai News
