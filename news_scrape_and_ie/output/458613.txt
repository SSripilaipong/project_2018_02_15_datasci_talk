จีนหั่นดอกเบี้ยร้อยละ 0.25 หวังปลุกเศรษฐกิจ ขณะที่ตลาดหุ้นยังร่วงต่อเนื่อง
วานนี้ (25 ส.ค. 58) สำนักข่าวต่างประเทศได้รายงานว่า ธนาคารกลางจีน ได้มีประกาศลดอัตราดอกเบี้ยนโยบายลงร้อยละ 0.25 อยู่ที่ร้อยละ 4.6 โดยให้มีผลตั้งแต่วันนี้ (26 ส.ค.)

โดยการการปรับลดอัตราดอกเบี้ยดังกล่าวของจีนเป็นการปรับลดครั้งที่ 5 แล้วในรอบ 9 เดือนที่ผ่านมา ขณะเดียวกันธนาคารกลางจีนยังลดอัตราเงินสดสำรองขั้นต่ำที่ธนาคารพาณิชย์ต้องกันสำรองลงร้อยละ 0.5 ด้วย เพื่อเพิ่มเงินในระบบให้พร้อมปล่อยกู้
ซึ่งมาตรการของแบงก์ชาติจีนดังกล่าว สะท้อนความพยายามครั้งใหม่ของทางการจีน ที่ต้องการปลุกเศรษฐกิจที่กำลังชะลอตัว และขจัดความกังวลต่อเศรษฐกิจจีน  หลังจากเมื่อวันจันทร์ที่ผ่านมา  ตลาดหุ้นจีนและตลาดหุ้นทั่วโลกร่วงลงอย่างหนัก เนื่องจากจากดัชนีเศรษฐกิจของจีนไม่ดีนัก ทั้งตัวเลขการส่งออก ภาคการผลิต และดัชนีอื่นๆ ที่ย่ำแย่กว่าที่คาดการณ์ไว้
ด้านนายกรัฐมนตรีหลี่ เค่อเฉียง ของจีน ได้กล่าวย้ำเพื่อลดความวิตกเรื่องเงินหยวนอาจอ่อนค่าลงอีก ว่า ขณะนี้ไม่มีพื้นฐานใดๆ ที่จะทำให้เงินหยวน หรือ เหรินหมินปี้ อ่อนค่าลงอีก หลังทางการจีนเพิ่งประกาศลดค่าเงินหยวนไปเมื่อกลางเดือนสิงหาคม
นักวิเคราะห์มองว่า แม้เศรษฐกิจจีนจะชะลอตัว แต่ทางการจีนยังมีมาตรการต่างๆ ที่จะช่วยประคับประคองเศรษฐกิจต่อไป ซึ่งประกอบด้วย การปรับลดอัตราดอกเบี้ยนโยบายของธนาคารกลางจีน และอัตรากันสำรองเงินสดในแบงก์พาณิชย์ ที่จะเปิดทางให้มีเงินในการปล่อยกู้แก่ภาคธุรกิจและครัวเรือนเพิ่มขึ้น
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

