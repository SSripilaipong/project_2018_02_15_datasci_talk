BikeXenger  ธุรกิจรักษ์โลก บริษัท รับ-ส่งเอกสารด้วยรถจักรยาน  เจ้าแรกและเจ้าเดียวในประเทศไทย!
เฮ้ออออออ. เบื่อกันบ้างไหมกับสภาพจราจรในเมืองหลวงของเรา ที่ไม่ว่าจะวันหยุด วันเสาร์ อาทิตย์ จันทร์ ไม่ว่าวันอะไรก็ติดได้ทุกวัน มิหน่ำซ้ำหากวันไหนมีธุระเร่งด่วน ต้องติดต่อประสานงาน ส่งเอกสารสัญญา ทำธุรกรรมทางการเงิน ที่มีเวลาจำกัดด้วยแล้ว บอกได้คำเดียวว่า ตาย ตาย ตาย
แต่เดียวก่อน! วันนี้ MThai News จะพาคุณผู้อ่านทั้งหลาย ไปรู้จักกับธุรกิจรักษ์โลก ทางเลือกใหม่สำหรับคนเมือง อย่าง  BikeXenger  บริษัทรับ-ส่งเอกสารด้วยรถจักรยานในพื้นที่กรุงเทพมหานครและปริมณฑล เจ้าแรกและเจ้าเดียวในประเทศไทย

ว่าแล้วเรามาทำความรู้จักกับ  “ คุณมนตรี ฉันทะยิ่งยง”  เจ้าของไอเดียธุรกิจรักษ์โลก ที่จดทะเบียนภายใต้ชื่อ  บริษัท ไบค์เซนเจอร์ จำกัด  และเพื่อน ๆ ถึงจุดเริ่มต้นการรวมตัวทำในสิ่งที่แปลกใหม่จนเป็นที่น่าจับตามองกันดีกว่า เนื่องจากการรับ-ส่งเอกสารด้วยรถจักรยานนั้น ดูแล้วมันไม่น่าจะเป็นจริงได้!
ทั้งนี้  ‘คุณมนตรี’  เล่าว่า  “จุดเริ่มต้นของไอเดียธุรกิจรักษ์โลกนี้ เกิดจากการรวมตัวของกลุ่มคนรักการปั่นและต้องการหากิจกรรมเพื่อสังคมทำ จนกระทั่งวันหนึ่งมีน้องในทีมได้ดูหนังเกี่ยวกับการปั่นจักรยานส่งเอกสาร ซึ่งเป็นอาชีพที่น่าสนใจ  และยิ่งสภาพการจราจรของบ้านเราที่ติดขัด บวกกับรถจักรยานมีความคล่องตัวกว่ารถมอเตอร์ไซค์ เพราะด้วยขนาดที่เล็กและเบาทำให้ซอกแซกตามตรอกซอกซอยได้ง่าย ที่สำคัญรถจักรยานไม่ทำให้เกิดมลพิษทางอากาศ จึงทำให้กลายมาเป็น  BikeXenger “
หลายคนอาจสงสัยว่า จักรยาน หรือจะสู้ มอเตอร์ไซค์ ได้ ? ซึ่งงานนี้  ‘คุณมนตรี’  บอกว่า  “จุดเด่นของการรับ-ส่งเอกสารด้วยรถจักรยานคือ ความตรงต่อเวลา เนื่องจากเมื่อรับงานมาแล้ว จะมีการกำหนดเวลาการส่งมอบอย่างแน่นอน ส่วนเรื่องความเร็วนั้น รถจักรยาน อาจสู้ มอเตอร์ไซค์ ไม่ได้ แต่ในเวลาที่สภาพการจราจรติดขัดนั้น จักรยานจะได้เปรียบ เพราะสามารถลัดเลาะไปในบางพื้นที่ที่ มอเตอร์ไซค์ ไม่สามารถทำได้”

และแน่นอนในเรื่องของผลตอบแทนที่ลูกทีมแต่ละคนได้รับนั้น  ‘คุณมนตรี’  การันตีให้เลยว่า ต้องได้ขั้นต่ำ 1,500 บาท/วัน/คัน ซึ่งระบบการทำงานนั้น คุณมนตรีจะเป็นผู้รับงานและแจกจ่ายให้กับลูกทีม โดยใช้เทคโนโลยีอย่าง Line , Facebook เข้ามาช่วยในการติดต่อสื่อสาร จึงทำให้ไม่จำเป็นต้องมีหน้าร้าน และประหยัดค่าใช้จ่าย
ซึ่งงานนี้ไม่หมูอย่างที่คิด อ่านแล้วอาจรู้สึกเหมือนง่าย แต่ความจริงแล้วอุปสรรคที่  ‘คุณมนตรี’  เจอนั้นไม่ใช่เรื่องง่ายเลยกับการหา  BikeXenger   สักคน เพราะนอกจากความรักที่มีต่อการปั่นจักรยานแล้ว ยังต้องมีความรับผิดชอบสูง รอบรู้เรื่องเส้นทางในกรุงเทพฯ เป็นอย่างดีอีกด้วย
โดยที่ผ่านมานั้น มีผู้คนสนใจที่จะเข้ามาเป็น  BikeXenger  เยอะแยะมากมาย แต่สุดท้ายแล้วทุกคนต่างก็แค่ต้องการหาอะไรทำเล่น ๆ ยามว่างกับสิ่งที่ตนเองชอบ ไม่ได้คิดมาทำอย่างจริงจังและออกไปในที่สุด  ‘คุณมนตรี’  จึงอยากฝากบอกคนที่สนใจในอาชีพนี้ ให้ลองมาร่วมทริปปั่นจักรยานด้วยกันก่อน แล้วคุณจะรู้ว่าตัวคุณนั้นเหมาะกับอาชีพนี้หรือไม่
ส่วนอนาคตนั้น  ‘คุณมนตรี’  มองว่า  “จะมีการซื้อขายของผ่านโลกออนไลน์เพิ่มขึ้นเป็นจำนวนมาก ซึ่งผู้คนก็หันมาให้ความสนใจ เนื่องจากเป็นการซื้อของที่ง่ายไม่ต้องออกจากบ้านก็สามารถได้ของที่ต้องการ หน่ำซ้ำยังมีคนนำมาส่งให้ถึงหน้าบ้าน ดังนั้นระบบการขนส่งจึงมีความจำเป็น ทำให้อนาคตของ  BikeXenger  ยังก้าวต่อไปได้อีกไกล”

สุดท้ายสิ่งที่ขาดไม่ได้เลย ที่คุณผู้อ่านทั้งหลายคงอยากรู้คือ เรื่องของราคาและพื้นที่การจัดส่ง ซึ่งต้องบอกก่อนว่า  อัตราการให้บริการนั้นคิดตามระยะทาง โดยใช้ที่ตั้งย่านสาทรเป็นจุดเริ่มต้น และคิดเงินเพิ่มตามระยะทางหรือเขตที่ไกลออกไป เขตละ 50 บาท ส่วนของที่ส่งมีน้ำหนักเริ่มต้นที่ 1 กิโลกรัม กิโลกรัมต่อไปคิดราคากิโลกรัมละ 50 บาท
หากกรณีเกิดการเสียหาย สูญหาย ส่งมอบช้า ทาง  BikeXenger  เขามีการรับประกันด้วยวงเงิน 2,000 บาท สบายใจ หายห่วง กันได้เลยทีเดียว ส่วนอัตราค่าบริการแบ่งได้ดังนี้

สำหรับใครที่สนใจอยากลองส่งเอกสารด้วยรถจักรยาน ธุรกิจรักษ์โลก เจ้าแรกและเจ้าเดียวในประเทศไทย สามารถติดต่อ คุณมนตรี ฉันทะยิ่งยง ได้ที่ 73/33 ซอยวัดราชสิงขร ถนนเจริญกรุง เขตบางคอแหลม กรุงเทพๆ 10120
เบอร์โทรศัพท์ : 086-9941301
ID line : bikexenger
เว็ปไซต์ : www.bikexenger.com
Facebook : www.facebook.com/BikeXenger
———————————————————————————————————————————–

ภาพบรรยากาศภายในร้าน MOON RIDE ที่เหล่านักปั่นใช้ในการนัดพบ เพื่อพูดคุยแลกเปลี่ยนการทำงาน และตกแต่งรถจักรยานของตัวเองให้พร้อมสำหรับการออกปั่น







เฌอมาณย์ นาคพิทักษ์  : เขียน/ภาพ
ติดตามคอลัมน์  108 อาชีพทำเงิน  อื่น ๆ ได้ที่นี่  news.mthai.com/economy
MThai News
