กระทรวงการคลัง เตรียมเสนอครม.มาตรการกระตุ้นเศรษฐกิจ เติมเงินรากหญ้าผ่านกองทุนหมู่บ้าน ปล่อยกู้แบบไม่คิดดอกเบี้ย
วันที่ 27 ส.ค. หลังจากที่ นายสมคิด จาตุศรีพิทักษ์ รองนายกรัฐมนตรีฝ่ายเศรษฐกิจ  ระบุถึงมาตรการขับเคลื่อนเศรษฐกิจในประเทศว่า จะเน้นแก้ปัญหาตั้งแต่ระดับล่าง หลังจากภาวะเศรษฐกิจซบเซา ทั้งปัญหาราคาสินค้าเกษตรตกต่ำ ภาคอุตสาหกรรมลดกำลังการผลิต และลดค่าล่วงเวลา ทำให้ประชาชนขาดความเชื่อมั่นนั้น



ล่าสุด  นายอภิศักดิ์ ตันติวรวงศ์ รัฐมนตรีว่าการกระทรวงการคลัง  เปิดเผยถึงมาตรการกระตุ้นเศรษฐกิจ ที่เตรียมเสนอเข้าสู่การพิจารณาของคณะรัฐมนตรีในสัปดาห์หน้าวันที่ 1 ก.ย.ว่า
มาตรการหลักๆ ที่จะนำมาใช้คือ การเพิ่มเงินให้กับเศรษฐกิจระดับรากหญ้า โดยผ่านกองทุนหมู่บ้าน เพื่อปล่อยกู้แบบไม่คิดดอกเบี้ยแก่สมาชิก ส่วนรายละเอียดของวงเงินรวมที่จะปล่อยกู้และสมาชิกที่สามารถกู้ได้นั้นอยู่ระหว่างการศึกษา
โดยวงเงินคนละส่วนกับที่ธนาคารเพื่อการเกษตรและสหกรณ์การเกษตร (ธ.ก.ส.) และธนาคารออมสินปล่อยกู้ให้ 4 หมื่นล้านบาทก่อนหน้านี้ ที่คิดดอกเบี้ยจากกองทุนหมู่บ้านในอัตรา 5%
“แนวคิดนี้ทีมเศรษฐกิจเชื่อว่าจะเป็นการเติมเงินให้แก่รากหญ้าได้อย่างทั่วถึง เพราะกองทุนหมู่บ้านไม่ได้ดูแลแค่เกษตรกรเท่านั้น แต่ยังเป็นช่องทางในการกระจายไปถึงรากหญ้าทั้งต่างจังหวัดและที่อยู่ในเมือง ได้อย่างครบทุกหมู่บ้าน และน่าจะทำให้เงินกระจายเข้าสู่ระบบได้เร็วกว่าการจ่ายเงินผ่านระบบราชการ”

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News


