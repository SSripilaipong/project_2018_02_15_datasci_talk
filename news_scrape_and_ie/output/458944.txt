เต็มแล้ว!  โครงการบ้านยั่งยืน  เปิดจองวันนี้วันแรก เพียงในเวลาแค่ครึ่งวันเช้าเท่านั้น
วันนี้ (28 ส.ค. 58) ที่สำนักงานใหญ่การเคหะแห่งชาติ (กคช.) คลองจั่น เขตบางกะปิ พล.ต.อ. อดุลย์ แสงสิงแก้ว รมว.การพัฒนาสังคมและความมั่นคงของมนุษย์ เผยถึงการดำเนินการโครงการบ้านยั่งยืนว่า โครงการนี้เปิดขึ้นเพื่อให้โอกาสกับประชาชนที่มีรายได้น้อยทั่วประเทศ เป็นเจ้าของบ้านในราคาเหมาะสม ยกระดับมาตรฐานคุณภาพชีวิต



ทั้งนี้ พล.ต.อ. อดุลย์ จึงได้มอบหมายให้กคช. จัดสรรโครงการที่อยู่อาศัยพร้อมขายภายใต้ “โครงการบ้านยั่งยืน” ซึ่งเป็นอาคารที่ก่อสร้างเสร็จเรียบร้อยพร้อมเข้าอยู่อาศัย จำนวน 239 โครงการ ในพื้นที่ทั่วประเทศ รวมทั้งสิ้น 13,393 หน่วย ไว้รองรับประชาชนผู้มีรายได้น้อย ครอบครัวไม่เกินเดือนละ 40,000 บาท
นอกจากนี้ยังวางเงินจองเพียง 1,000 บาท ด้วยอัตราการผ่อนชำระเริ่มต้นประมาณเดือนละ 1,500 บาท พร้อมรับโปรโมชั่นพิเศษ ได้แก่ ไม่เสียค่าธรรมเนียมการโอนกรรมสิทธิ์ มีสถาบันการเงินเพื่อให้สินเชื่อแก่ลูกค้า และคิดอัตราดอกเบี้ยพิเศษ ฯลฯ โดยสามารถสอบถามรายละเอียดเพิ่มเติมได้ที่หมายเลข Call Center 1615 สำหรับผู้ที่สั่งจองบ้านสามารถทราบผลภายใน 15 วัน



อย่างไรก็ตาม วันนี้ได้เปิดให้ประชาชนเข้าจองเป็นวันแรก โดยมีประชาชนเดินทางมาที่สำนักงานใหญ่ของกคช. ราว 3,000 คน ซึ่งจองที่อยู่อาศัยจนเด็มหมดทุกโครงการเพียงแค่ครึ่งวันเช้าเท่านั้น
ในจำนวนนี้ได้มีการทำสัญญาซื้อขายบ้านกับการเคหะฯไปแล้ว 300 กว่าราย โดยส่วนใหญ่ประชาชนที่เดินทางมามีความต้องการจองซื้อบ้านทาวเฮ้าส์ แต่ก็ต้องผิดหวังเพราะบ้านมีจำนวนจำกัด

ขอบคุณข้อมูล/ภาพ  เดลินิวส์
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
