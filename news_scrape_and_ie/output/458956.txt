สศค. เหตุ ระเบิดแยกราชประสงค์ กระทบนักท่องเที่ยวหาย  3 แสนคน ในปีนี้ ฉุด จีดีพี ลดลง 0.05% มองทั้งปียังโต 3%
นายเอกนิติ นิติทัณฑ์ประภาศ ที่ปรึกษาด้านเศรษฐกิจระหว่างประเทศ สำนักงานเศรษฐกิจการคลัง หรือ สศค. เปิดเผยถึงเหตุการณ์ ระเบิดที่ราชประสงค์ ว่า ส่งผลต่อความเชื่อมั่นของนักท่องเที่ยวที่จะเดินทางเข้ามาในประเทศไทย ซึ่งจากการหารือกับสภาอุตสาหกรรมการท่องเที่ยว พบว่ามีจำนวนนักท่องเที่ยวที่จะหายไป 300,000 คน ในช่วงที่เหลือของปีนี้ จากเป้าหมายเดิมที่ตั้งไว้ที่ 29.9 ล้านคน หรือ กระทบจีดีพี ร้อยละ 0.05
อย่างไรก็ตาม ยังยืนยันว่า จีดีพี ในปีนี้จะขยายตัวได้ตามเป้าหมาย ที่ร้อยละ 3 เนื่องจากรัฐจะเน้นการส่งเสริมการลงทุนขนาดเล็กในท้องถิ่น และมาตรการเพื่อช่วยผู้ที่มีรายได้น้อย โดยจะใช้งบประมาณมากกว่า 4 – 5 หมื่นล้านบาท ที่เชื่อว่าพยุงเศรษฐกิจให้ขยายตัวชดเชยการส่งออกคาดการณ์ว่า จะติดลบร้อยละ 4 ได้ เพราะการดำเนินการดังกล่าวจะทำให้เกิดการเบิกจ่ายงบประมาณ และการใช้จ่ายภาคประชาชนเร็วขึ้น
