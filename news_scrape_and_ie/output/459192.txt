กระทรวงพาณิชย์  แนะผู้ประกอบการควรเริ่มต้นการซื้อขายสินค้าผ่านช่องทาง ออนไลน์  เนื่องจากกำลังเป็นที่นิยม
นางนันทวัลย์ ศกุนตนาค อธิบดีกรมส่งเสริมการค้าระหว่างประเทศ กระทรวงพาณิชย์ เปิดเผยว่า ผู้ส่งออกหรือ ผู้ประกอบการของไทยที่ทำธุรกิจใหม่ ในกลุ่มสินค้าต่าง ๆ เช่น แฟชั่น และความงาม ซึ่งยังไม่เป็นที่รู้จักของลูกค้ามากนัก ควรเริ่มต้นการซื้อขายสินค้าผ่านช่องทางออนไลน์ก่อน เพราะจากการรายงานของทูตพาณิชย์ พบว่า ปัจจุบันการซื้อขายสินค้าออนไลน์ในหลายประเทศได้รับความนิยมอย่างมาก ซึ่งจะทำให้การค้าในระบบปกติถูกลดความนิยมลง



อธิบดีกรมส่งเสริมการค้าระหว่างประเทศ บอกว่า เมื่อไปดูในตลาดสภาพยุโรป (อียู) พบว่า โปแลนด์เป็นประเทศที่มีการซื้อขายผ่านออนไลน์สูงสุด ซึ่งปี 57 เติบโต 25 – 30% เมื่อเทียบกับช่วงเดียวกันของปีก่อน เช่น เว็บไซต์ Allegro ที่มีการประมูลขายสินค้าที่ใหญ่ที่สุด มีผู้ใช้บริการมากกว่า 12.5 ล้านคน และธุรกิจมีมูลค่ารวม 3,170 ล้านดอลลาร์สหรัฐ
ขณะที่ในตลาดจีน พบว่า อี-คอมเมิร์ซ ได้เปลี่ยนแปลงรูปแบบการใช้ชีวิตของชาวจีนไปอย่างมาก และยังช่วยเพิ่มปริมาณผู้ประกอบการ รวมถึงนักธุรกิจหน้าใหม่เข้าสู่ตลาดมากขึ้น โดยจากสถิติพบว่าในปี 53 จีนมีจำนวนนักช้อปออนไลน์ทั่วประเทศ 140 ล้านคน และคาดว่าจะเพิ่มเป็น 520 ล้านคน หรือ เติบโตกว่า 271% ในปีนี้

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News


