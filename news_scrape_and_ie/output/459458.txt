เตรียมเสนอปลดล๊อก รถยนต์คันแรก  จากเดิมถือครอง 5 ปี เหลือ 3 ปี สามารถขายได้ หวัง กระตุ้นยอดขาย
เมื่อวันที่ 31 ส.ค. ที่ผ่านมา นายสมชาย พูลสวัสดิ์ อธิบดีกรมสรรพสามิต ได้หารือกับผู้ประกอบการรถยนต์ทุกค่าย ถึงแนวทางการปลดล็อกโครงการรถยนต์คันแรก จากข้อกำหนดเดิมที่ให้ถือครอง 5 ปี จึงขายได้ เปลี่ยนเป็นเหลือ 3 ปี เพื่อกระตุ้นยอดขายรถยนต์ใหม่
เนื่องจากปีนี้ ยอดขายรถยนต์ในประเทศตกต่ำมากและมียอดขายเพียง 7 แสนคัน จากปกติเคยขายได้ 1 ล้านคัน หากลดถือครองเหลือ 3 ปี จะมีรถยนต์ 6-7 แสนคันได้รับประโยชน์ และทำให้ผู้ที่ถือครองขายรถเก่ามาซื้อรถยนต์ใหม่ประมาณ 10% หรืออีก 6-7 หมื่นคัน ซึ่งช่วยกระตุ้นยอดขายรถยนต์ในประเทศช่วงปลายปีนี้ได้มาก



นายสมชาย กล่าวว่า จะสรุปผลเสียและผลดีการปลดล็อกรถยนต์คันแรกไปยังกระทรวงการคลังตัดสินใจ ซึ่งผู้ประกอบการไม่ขัดข้องลดถือครอง 3 ปี หรือคงไว้ 5 ปี ส่วนการปิดโครงการรถยนต์คันแรก กรมยืนยันและส่งเรื่องไปยังคณะรัฐมนตรี (ครม.) ขอให้มีมติปิดโครงการรถยนต์คันแรก
ทั้งนี้ได้กำหนดให้มารับรถยนต์ถึงวันที่ 30 ก.ย. 58 และหลังจากนั้นต้องถือครองรถยนต์ 1 ปี เพื่อรับเงินคืนภายในวันที่ 30 ก.ย. 59 โดยในปีงบ 2559 กรมได้ของบเพื่อคืนเงินให้ผู้ใช้รถยนต์คันแรกเพียง 2 ล้านบาทเท่านั้น
นอกจากนี้ นายสมชาย กล่าวว่า โครงการรถยนต์คันแรกเริ่มขึ้นเมื่อ 16 ก.ย. 2554 โดยจะคืนเงินภาษีของรถยนต์ให้คันละไม่เกิน 1 แสนบาท ช่วงแรกได้รับความสนใจจากประชาชนค่อนข้างมากจนผลิตรถยนต์ไม่ทันกับความต้องการ จึงเสนอ ครม.ลักษณะปลายเปิด คือไม่กำหนดเวลารับรถยนต์ แต่ช่วงนี้กรมเห็นว่าโครงการผ่านมาเกือบ 4 ปีแล้ว รถยนต์ที่จองซื้อไว้ตกรุ่นแล้ว ผู้ที่ไม่มารับรถยนต์น่าจะเปลี่ยนใจ และแต่ละเดือนมีผู้ขอใช้สิทธิไม่กี่ราย กรมเห็นว่าควรเสนอ ครม.ให้ปิดโครงการได้

ขอบคุณข้อมูล/ภาพ  มติชน
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
