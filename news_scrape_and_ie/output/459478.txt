กรมสรรพากร  เตรียมเสนอร่างกฎหมาย ภาษี ฉบับใหม่ ดึงผู้มีอายุตั้งแต่ 15 ปี เข้ายื่นแบบแสดงรายได้
วันนี้ (2 ก.ย. 58) นายประสงค์ พูนธเนศ อธิบดีกรมสรรพากร เผยขณะนี้กำลังพิจารณาร่างกฎหมายแนวทางแก้ปัญหาการเสียภาษีและเตรียมเสนอไปที่รัฐมนตรีว่าการกระทรวงการคลังภายในปีนี้ โดยมีแนวคิดจะเสนอเป็นร่างกฎหมายฉบับใหม่ เนื่องจากมีความเกี่ยวข้องกับหน่วยงานอื่น ๆ
ทั้งนี้เพื่อต้องการเชื่อมโยงข้อมูลกับทะเบียนราษฎร และให้ประชาชนยื่นแบบแสดงรายได้เพื่อนำข้อมูลรายได้ภูมิลำเนานี้ไปใช้ สำหรับจัดสรรสวัสดิการแก่ประชาชนอย่างเหมาะสม และทำได้ตรงกับความจำเป็นของกลุ่มเป้าหมายมากขึ้น

โดยสมมุติว่า ผู้มีรายได้มีพ่อแม่ ซึ่งได้สิทธิ์เบี้ยคนชราเดือนละ 600 บาท/คน ทั้งที่เขาสามารถดูแลพ่อแม่ได้โดยไม่มีความจำเป็นต้องขอรับเบี้ยคนชรา ตรงนี้ก็สามารถลดภาระรัฐได้ และยังสามารถนำเงินตรงนี้ไปดูแลคนอื่น ๆ ที่จำเป็นแทนได้ ซึ่งอาจให้เพิ่มเป็นคนละ 2,000 บาทก็ได้
เบื้องต้นคาดว่าจะให้ผู้มีอายุตั้งแต่ 15 ปีขึ้นไป ซึ่งเป็นวัยตามกฎหมายแรงงาน เข้ายื่นแบบแสดงรายได้ แม้ว่าคนกลุ่มนี้อาจมีรายได้ไม่ถึงเกณฑ์เสียภาษี แต่จะให้สิทธิประโยชน์จูงใจ เช่น ถ้ารายได้ไม่ถึงเกณฑ์จะได้ขึ้นรถเมล์ รถไฟฟรี ใช้น้ำฟรี ไฟฟรี 50 หน่วย ซึ่งรายละเอียดพวกนี้ต้องเคาะอีกทีเพราะต้องคุยกับหน่วยงานที่เกี่ยวข้อง
อย่างไรก็ตาม เรื่องนี้จะต้องหารือกับหน่วยงานที่เกี่ยวข้องอย่างละเอียดก่อนว่าจะมีหน่วยงานใดเข้าร่วมบ้าง เพราะการยื่นแบบไม่จำเป็นต้องยื่นที่กรมสรรพากรเท่านั้น สามารถยื่นที่องค์การบริหารส่วนตำบล (อบต.) ก็ได้ หรือหน่วยงานรัฐอื่น ๆ

ขอบคุณข้อมูล  ประชาชาติธุรกิจ
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

