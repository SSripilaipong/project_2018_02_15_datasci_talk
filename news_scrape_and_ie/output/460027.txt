ททท. ร่วมกับเอทิฮัด จัดโครงการ “7 Bloggers, 7 Days, 7 Destinations in Amazing Thailand”นำบล็อกเกอร์ตะวันออกกลางโปรโมทท่องเที่ยวไทย กระตุ้นรายได้ไตรมาส 4
การท่องเที่ยวแห่งประเทศไทย (ททท.) ร่วมกับ สายการบินเอทิฮัด จัดโครงการ “7 Bloggers, 7 Days, 7 Destinations in Amazing Thailand” โดยได้นำบล็อกเกอร์ซึ่งเป็นสตรีที่มีชื่อเสียง จากตะวันออกกลาง 7 คน มาท่องเที่ยวประเทศไทย ระหว่างวันที่ 31 สิงหาคม – 7 กันยายน 2558 เพื่อนำเสนอเรื่องราวและประสบการณ์ผ่านสื่อออนไลน์ กระตุ้นการท่องเที่ยวช่วงไตรมาส 4

นาย เฉลิมศักดิ์ สุรนันท์ ผู้อำนวยการการท่องเที่ยวแห่งประเทศไทย (ททท.) สำนักงานดูไบ และตะวันออกกลาง กล่าวว่า โครงการ “7 Bloggers, 7 Days, 7 Destinations in Amazing Thailand” จัดขึ้นภายใต้ความร่วมมือของ ททท. และสายการบินเอทิฮัด ซึ่งเป็นสายการบินที่มีชื่อเสียงในภูมิภาคตะวันออกกลาง เพื่อส่งเสริมภาพลักษณ์ทางการท่องเที่ยวของประเทศไทย ในกลุ่มนักท่องเที่ยวตะวันออกกลาง อายุ 21 – 35 ปี
โดยระหว่างวันที่ 31 สิงหาคม – 7 กันยายน 2558 ที่ผ่านมา ททท. ได้นำบล็อกเกอร์ซึ่งเป็นสตรีที่มีชื่อเสียงชาวตะวันออกกลาง 7 คน คือ Aiisha Ramadan, Najla Kaddour, Sheida Babareza, 
Laura Baruda, Teresa Irena Karpinska, Karen Mclean และ Shereen Mitwalli เดินทางมาท่องเที่ยวสัมผัสความเป็นไทย ใน 7 เส้นทางที่มีเอกลักษณ์แตกต่างกัน ได้แก่ เส้นทางเชียงใหม่-เชียงราย-กรุงเทพฯ เส้นทางกระบี่-กรุงเทพฯ เส้นทางกรุงเทพฯ-ภูเก็ต เส้นทางกรุงเทพฯ-เกาะสมุย-เกาะพะงัน เส้นทางจันทบุรี-ตราด-กรุงเทพฯ เส้นทางกรุงเทพฯ-สมุทรสงคราม-ราชบุรี เส้นทางกรุงเทพฯ-ตรัง-กระบี่
เพื่อนำความประทับใจไปถ่ายทอดลงบนโลกออนไลน์ ให้นักท่องเที่ยวชาวตะวันออกกลางได้สัมผัสความสวยงามของการท่องเที่ยววีถีไทยในรูปแบบต่าง ๆ ทั้งนี้ สำหรับเดือนมกราคม – มิถุนายน 2558 ที่ผ่านมา มีนักท่องเที่ยวตะวันออกกลางเดินทางมาท่องเที่ยวประเทศไทย 286,581 คน สร้างรายได้ทางการท่องเที่ยว 18,307 พันล้านบาท โดย ททท. เชื่อมั่นว่า โครงการดังกล่าวจะเป็นกลยุทธ์สำคัญที่ช่วยเรียกความเชื่อมั่นของนักท่องเที่ยวตลาดตะวันออกกลางกลับคืนมา พร้อมทั้งกระตุ้นให้เกิดการเดินทางท่องเที่ยวช่วงหลังเทศกาล Eid Al-Adha (22 – 23 กันยายน 2558) และไตรมาสสุดท้ายของปี 2558 ได้เป็นอย่างดี
