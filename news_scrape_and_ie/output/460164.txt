เจ้าแรกเจ้าเดียวในโลก! “ Puff Stick ” แบรนด์ขนมคล้าย กะหรี่พัฟ แนวใหม่ ต้นกำเนิดจากจังหวัดสระบุรี
วันนี้  MThai News  จะพาคุณผู้อ่านมารู้จักกับขนมไอเดียเจ๋ง ต้นกำเนิดจากจังหวัดสระบุรี เอาใจลูกค้ายุคโซเชียลอย่าง  “ Puff Stick พัฟสติ๊ก “   ขนมคล้ายกะหรี่พัฟแนวใหม่ นำของดังเมืองสระบุรีมาประยุกต์ใช้อย่างลงตัว หยิบยกลายก้นหอยเอกลักษณ์กะหรี่พัฟมาใส่ผสมผสานกับไส้ที่แตกต่างและหลากหลาย ในรูปแบบแท่ง รับประทานง่าย สมชื่อพัฟสติ๊ก
‘ คุณต้น เอกอิศรา สารีคำ ‘ หนึ่งในทีมบริหารกิจการพัฟสติ๊ก ธุรกิจครอบครัวที่ลงมือทำร่วมกับ ‘ คุณต๋อย ธัณย์สิตา อิทธิกรจิรานนท์ ‘  เล่าว่า แต่เดิมขายกะหรี่พัฟ ชื่อว่า ‘ กะหรี่พัฟคุณต๋อย ‘ เนื่องจากในสระบุรีมีหลายร้านทั่วไปอยู่แล้วเป็นจำนวนมาก จึงริเริ่มคิดหารูปแบบ ปรับสูตรแป้งให้เหมาะสม เปลี่ยนไส้ใหม่ เพื่อหลีกหนีจากสิ่งเดิมๆ เหตุนี้จึงเป็นที่มาของ  Puff Stick Khun Toy  ขนมคล้ายกะหรี่พัฟแบบแท่ง ดีไซน์เก๋ไฉไลกว่าเดิม
อย่างว่าการทำธุรกิจไม่ใช่เรื่องง่าย เมื่อตัดสินใจปรับเปลี่ยน เพื่อให้ได้สิ่งที่แตกต่าง ต้องใช้เวลาพอสมควรที่จะมีคนรู้จักสินค้า ซึ่งช่วงแรกยังไม่ประสบความสำเร็จมากนัก ต้องใช้เวลากว่าจะมีคนรู้จักสินค้า อาศัยการบอกต่อไปเรื่อยๆ นานนับปี
‘Puff Stick Khun Toy’  ยังการันตีได้ว่าเป็นเจ้าเดียวเจ้าแรกของโลก เพราะได้มีการจดสิทธิบัตรแล้ว โดยเจ้าของธุรกิจอย่าง“ธัณย์สิตา อิทธิกรจิรานนท์” และคุณเอกอิศรา สารีคำ ได้บอกว่า
“อยากให้เรียกขนมนี้ว่า พัฟสติ๊ก จะดีกว่า กะหรี่พัฟ เพราะคุณสมบัติคนละแบบ รสชาติแตกต่าง ไส้จะมีความความอร่อยกรอบนอกนุ่มในมากกว่า แป้งก็มีการพัฒนาต่างจากกะหรี่พัฟไปเยอะ เรียกได้ว่าขนมที่ทำขึ้นนี้ ไม่มีความเป็นกะหรี่พัฟเหลืออยู่เลย เพียงแค่ลายภายนอกเหมือนกะหรี่พัฟเท่านั้นเอง”
สำหรับไส้ของ  Puff Stick  นั้นจะประกอบไปด้วย 6 ไส้ คือไส้ Original (เบคอน ไส้กรอก ปูอัด) ยำสาหร่ายปูอัด ไข่หวานปูอัด ข้าวโพด ฯลฯ เพิ่มรสชาติความเข้มข้นด้วยการโรยผงปาปริกา
โดยลูกค้าทุกเพศทุกวัยสามารถรับประทานได้ เพราะรสชาติกลางๆ  ความแตกต่างที่เด่นชัดคือกะหรี่พัฟเมื่อรับประทานแล้วแป้งจะร่วง แต่พัฟสติ๊กได้ถูกปรับสูตรแป้งให้ดีขึ้น รับประทานแล้วไม่ร่วง อีกทั้งได้ออกแบบบรรจุภัณฑ์ให้เหมาะสม สามารถถือรับประทานได้สะดวก ไม่หกเลอะเทอะ และแยกได้ง่ายว่าเป็นไส้อะไรบ้าง

เรามาถึงจุดนี้ได้ยังไง จุดที่เปิดสาขาทั้งต้นสายอย่างสระบุรีถึง 3 สาขา อีกทั้งยังมีสาขาในกรุงเทพฯอีก 2 สาขา ไม่ธรรมดาเลยทีเดียว
“บางคนเห็นขนมนึกว่าเป็นของต่างชาติ ต้องเอ่ยว่าผลิตภัณฑ์ตัวขนม ทำให้มีทุกวันนี้ เพราะสินค้าของเราได้รักษาคุณภาพและรสชาติ ตอบโจทย์ลูกค้า เพียงแค่เรามีการจัดการบริหารให้เป็นระบบเพื่อขยับให้กิจการได้ก้าวหน้าขึ้นไปอีกระดับ”
นอกจากนี้ ทางร้านได้พยายามปรับปรุงแพ็คเกจให้ดูทันสมัย และเพิ่มความปลอดภัยต่อผู้บริโภค อย่างสาขาใน กทม ทั้งหมด ตอนนี้เราได้เปลี่ยนบรรจุภัณฑ์ไปค่อนข้างเยอะ แม้กระทั่งซองใส่ขนม ก็เป็น Food Grade หมึกที่ใช้กับซองกระดาษก็เป็นหมึกผสมถั่วเหลือง เหมาะสมกับอาหาร กล่องใส่ขนมก็มีเคลือบพิเศษด้านในสำหรับอาหารโดยเฉพาะ ซึ่งเป็นอีกหนึ่งก้าวเล็กๆ ที่ใส่ใจลูกค้ามากขึ้น
เนื่องจากคนส่วนใหญ่มักจะมองว่ากะหรี่พัฟเป็นของโบราณ จึงได้ออกแบบกล่องผลิตภัณฑ์ให้สวยสะดุดตา สามารถถ่ายรูปอวดได้ ดูมีรสนิยม จนลูกค้าใช้สื่อโซเชียลในการบอกต่อ เป็นอีกช่องทางหนึ่งโปรโมทร้านไปในตัว

แม้จะมีอุปสรรคเข้ามา แต่ก็ไม่ใช่ปัญหา ใช้ความคิดในแง่บวก ผลักดันให้ธุรกิจเติบโตขึ้นเรื่อยๆ
“มองว่าอุปสรรคที่มีมาทุกวัน เราไม่ได้มานั่งคิดว่ามันคืออุปสรรค มองว่าสิ่งที่เข้ามาเป็นโจทย์มากกว่า อะไรที่มันเข้ามาจะราบรื่นไปเลยไม่มีหรอก อยู่ที่ว่าเราจะแก้ปัญหามันในแบบไหน”
สุดท้ายสำหรับคนที่อยากมีธุรกิจ ‘คุณต้น’ ฝากไว้ว่า พอเริ่มมาทำธุรกิจหลายคนอาจมองว่าอะไรก็ง่าย มันเป็นข้อผิดพลาดแรงมาก บางทีเราไม่ได้มองว่าความเสี่ยงคืออะไร ต้องรู้จักตัวเราเองให้มากๆ แล้วดูว่าเราจะต่อยอดได้ยังไง ต้องก้าวไปแบบระวังและหาข้อมูลเยอะๆ
“ผลิตภัณฑ์อย่างเดียวมันไม่ได้ก็เหมือนเครื่องยนต์ ไม่มีล้อ ล้อและพวงมาลัยคือข้อมูลของเรา ที่จะผลักดันผลิตภัณฑ์ให้เดินต่อไปข้างหน้าได้ แต่ทางเรียบไม่เรียบคือปัญหาและอุปสรรคที่ต้องเจอ แต่เราก็ต้องขับเคลื่อนเครื่องยนต์ให้เดินทางต่อไปได้”
สำหรับใครที่อยากอุดหนุน Puff Stick ปัจจุบันมีสาขาที่เปิดในจังหวัดสระบุรี 3 สาขา และในกรุงเทพฯมีอีก 2 สาขาสามารถแวะเวียนไปซื้อได้ที่ ตลาดจตุจักร (โครงการ 3 ระหว่างซอย 43-44 ห่างจากรถไฟใต้ดินสถานีกำแพงเพชรประมาณ 100 เมตร) และท่ามหาราช รวมถึงในเร็วๆ นี้จะเปิดอีกหนึ่งแห่งคือฟิวเจอร์พาร์ค รังสิต(เฟส 2 ห้าง Zpell ชั้น B หน้า TopS Supermarket) อีกด้วย
IG : puffstickkhuntoy
facebook : www.facebook.com/PuffStick.KhunToy


———————————————————————————————————————————–
ภาพบรรยากาศบริเวณร้าน ‘Puff Stick Khun Toy’ สาขาท่ามหาราช



รุ่งฤดี ฤทธิสิทธิ์ : เขียน 
 ธเนตร พุทธิตระกูล : ภาพ
ติดตามข่าวสารอื่นๆที่น่าสนใจได้ที่นี่  news.mthai.com
MThai News
