ดัชนีหุ้นสหรัฐฯลดลง พร้อมแอปเปิ้ลหุ้นตกฮวบ หลังเปิดตัวไอโฟนและไอแพดรุ่นใหม่
วันนี้(10 ก.ย. 58) ทิม คุก หัวหน้าคณะผู้บริหาร แอปเปิล บริษัทยักษ์ใหญ่ด้านคอมพิวเตอร์และไอทีได้เปิดตัวผลิตภัณฑ์ชิ้นใหม่ในงาน ประกอบด้วย iPhone 6s และ iPhone 6s Plus สมาร์ทโฟนรุ่นใหม่ที่ได้พัฒนาในด้านการสัมผัสหน้าจอที่ง่ายขึ้นหรือที่เรียกว่า 3D Touch (ทรีดี ทัช) ที่มาพร้อมกับชิพประมวลผลใหม่ A9Chip (เอไนน์ ชิพ) และกล้อง 12 ล้านพิกเซล

ไอโฟนรุ่นใหม่ทั้งสองรุ่น แอปเปิลจะเปิดให้จองได้ตั้งแต่วันเสาร์นี้ และจะเริ่มส่งมอบในวันที่ 25 กันยายน ในหลายประเทศเช่น สหรัฐฯ, อังกฤษ, ออสเตรเลีย, แคนาดา, จีน เป็นต้น ซึ่งไทยมิได้อยู่ในกลุ่มประเทศที่จะได้ใช่ไอโฟนรุ่นใหม่เป็นกลุ่มแรกแต่อย่างใด
นอกจากนี้ ยังมี iPad Pro ที่เป็นส่วนผสมระหว่าง iPad กับ MacBook Pro มีจุดเด่นที่หน้าจอขนาดใหญ่คมชัด ประมวลผลได้อย่างรวดเร็วและมาพร้อมกับ Apple Pencil ที่สามารถใช้เขียนหน้าจอได้โดยตรงเหมือนเขียนลงบนกระดาษ ซึ่งจะเริ่มวางขายในเดือนพฤศจิกายนนี้  ทั้งยังมี The New Apple Tv ที่มาพร้อมกับรีโมตแบบหน้าจอสัมผัส และสามารถใช้งานร่วมกับโปรแกรม Siri ที่มีการทำงานด้วยคำสั่งเสียง
โดยชิ้นสุดท้ายคือ Apple Watch ที่มาพร้อมกับระบบปฏิบัติการใหม่ OS2 (โอเอส ทู) ที่ทำให้นาฬิกาอัจริยะนี้ตอบโจทย์การใช้งานได้มากยิ่งขึ้น อาทิ แอพพลิเคชั่นด้านการรักษาพยาบาล รวมถึงเพิ่มดีไซน์และสีสันใหม่สำหรับลูกค้าในทุกระดับ
อย่างไรก็ตาม หลังจบงานเปิดตัวสินค้า ดัชนีหุ้นของบริษัทแอปเปิลได้ปิดตัวร่วงลง 1.9% ซึ่งนักวิเคราะห์ระบุว่า นักลงทุนไม่รู้สึกตื่นเต้นหรือแปลกใจกับการเปิดตัวผลิตภัณฑ์ในวันนี้

ติดตามข่าวสารอื่นๆที่น่าสนใจได้ที่นี่  news.mthai.com
MThai News
