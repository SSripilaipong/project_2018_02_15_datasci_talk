บขส. ลงพื้นที่ สำรวจความเหมาะสมย้ายสถานีขนส่งผู้โดยสารหมอชิต เผยรายได้ 8 เดือนแรก ลดลง 400 ล้านบาท
นายนพรัตน์ การุณยะวนิช รักษาการกรรมการผู้จัดการใหญ่ บริษัท ขนส่ง จำกัด เปิดเผยถึงการย้ายสถานีขนส่งผู้โดยสารกรุงเทพ แทนที่ สถานีขนส่งหมอชิต 2 ว่า ในวันที่ 17 กันยายน นี้ ทาง เจ้าหน้าที่ บขส. จะลงสำรวจรายละเอียดของที่ดินแต่ละแปลง เพื่อศึกษาดูความเหมาะสม ความคุ้มค่า และจุดแข็งจุดอ่อน ของแต่ละพื้นที่ ตลอดจนศึกษาการใช้งบประมาณในการจัดหา เพื่อดูว่าพื้นที่ไหนมีความเหมาะสมในการก่อสร้างมากที่สุด


โดยเบื้องต้นทางการรถไฟแห่งประเทศไทย (ร.ฟ.ท.) ได้มอบพื้นที่ให้ทาง บขส. เพื่อพิจารณาแล้วในการดำเนินการแล้ว ซึ่งเป็นพื้นที่แปลงขนาดเล็ก บริเวณเขตบางซื่อ เพื่อใช้เป็นสถานีในการเชื่อมต่อกับสถานีกลางบางซื่อ ทั้งนี้ ถือเป็นเรื่องเร่งด่วนที่ บขส. กำลังเร่งทำอย่างเต็มที่ เพื่อให้ได้ความชัดเจนและสรุปผลการศึกษาส่งมอบให้กระทรวงคมนาคม พิจารณา
ขณะเดียวกัน ในส่วนของผลประกอบการ นั้น นายนพรัตน์ กล่าวว่า ผลประกอบการ 8 เดือนแรกของปีนี้ ลดลงประมาณ 400 ล้านบาท เมื่อเทียบกับปีที่ผ่านมา ซึ่งปัจจัยที่ส่งผลกระทบ คือ สายการบินโลว์คอสต์ที่มีอัตราค่าโดยสารใกล้เคียงกับ บขส. ทำให้ประชาชนหันไปใช้บริการสายการบินโลว์คอสต์มากขึ้น
อย่างไรก็ตาม เชื่อว่าภายในครึ่งปีหลังที่เหลือ รายได้ของ บขส. จะสามารถได้ตามที่ตั้งเป้าไว้ที่ 4,900 ล้านบาท เนื่องจากมีช่วงวันหยุดยาวเทศกาลปีใหม่ ทำให้ประชาชนเดินทางกลับภูมิลำเนาเป็นจำนวนมาก โดย บขส. ได้เตรียมปรับแผนการเดินรถ เพื่อให้สอดคล้องกับความต้องการของผู้ใช้บริการ

ติดตามข่าวสารที่น่าสนใจเพิ่มเติมได้ที่  news.mthai.com
MThai News
