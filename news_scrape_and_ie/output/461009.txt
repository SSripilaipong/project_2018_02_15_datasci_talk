‘พิมพ์พลอย’ แบรนด์เสื้อผ้าสุดชิคสไตล์มินิมอล ของบัณฑิตจบใหม่ไฟแรง ที่สร้างรายได้กว่าครึ่งแสน พร้อมโกอินเตอร์ออกร้านไกลถึงแดนลอดช่อง !!
ด้วยยุคสมัยที่เปลี่ยนแปลงไปตามกาลเวลานั้น ทำให้ใคร ๆ ต่างมีความคิดเป็นของตัวเองมากขึ้น ตัวอย่างเช่น บัณฑิตจบใหม่ไฟแรงจากรั้ว มหาวิทยาลัยเทคโนโลยีราชมงคลพระนคร คนนี้  ‘พิมพ์พลอย สุดหล้า’  สาวสวยผู้ฉีกแนวความคิดแบบเดิม ๆ จากการนั่งทำงานประจำมาเป็นเจ้าของแบรนด์เสื้อผ้าสุดชิคสไตล์มินิมอล ที่มาพร้อมการออกแบบด้วยตัวเองและกลยุทธ์ราคาเบา ๆ ถูกใจขาช้อปแน่นอน
แค่เกริ่นนำก็น่าสนใจแล้วใช่ไหมล่ะ งั้นถ้าพร้อมแล้วไปอ่านบทสัมภาษณ์ที่ทีมงาน MThai News ออกไปล้วงลึกถึงความสำเร็จของแบรนด์เสื้อผ้า  ‘พิมพ์พลอย’   ที่สวยทั้งชื่อทั้งคนกันดีกว่าค่ะ
จุดเริ่มต้นของแบรนด์  ‘พิมพ์พลอย’  เกิดจากการชอบแต่งตัวด้วยเสื้อผ้าที่ออกแบบเองของคุณพลอย ก่อนนำมาขายเป็นเสื้อผ้ามือสอง แต่ด้วยข้อจำกัดของเสื้อผ้ามือสองที่มีอยู่แบบเดียวในแต่ละชุด ทำให้คุณพลอยเลือกที่จะลองสร้างแบรนด์เป็นของตัวเอง โดยเริ่มจากการออกแบบ เลือกเนื้อผ้า คอยกำกับช่างตัดเย็บตัวต่อตัวให้ได้คุณภาพ และนำมาขายในราคาที่ถูก ตั้งแต่ตัวละ 150 บาท ไปจนถึงตัวละ 600 บาท
ซึ่งเรื่องรายได้นั้น  ‘คุณพลอย’  การันตีได้เลยว่า มียอดเงินหมุนเวียนเฉลี่ยในแต่ละเดือน 30,000 – 40,000 บาท กรณีขายที่ JJ Green หรือขายออนไลน์ผ่านทาง Facebook , Instagram แต่ถ้าได้ออกบูธตามงานตลาดนัดตู้คอนเทนเนอร์ Art Box รายได้จะเฉลี่ยต่อครั้ง รวมกันอยู่ที่ 60,000 บาท เลยทีเดียว เรียกได้ว่าเป็นการลงทุนที่คุ้มค่ากับการยอมลาออกจากงานประจำแล้วหันมาทำในสิ่งที่ชอบจริง ๆ
หลายคนอาจสงสัยว่า มันง่ายขนาดนั้นเลยหรอแค่ลาออกจากงานมาทำในสิ่งที่ชอบ ไม่เจออุปสรรคเลยหรอ ? แล้วเงินลงทุนล่ะเอามาจากไหน ? การทำให้คนรู้จักอีก มันต้องยากแน่ ๆ
“ครั้งแรกต้องยอมรับว่า ตัวเองไม่มีเงิน ลงทุนหนึ่งครั้งคือไม่มีกินเลย แต่ก็ยอมเสี่ยง เพราะถ้าวันนี้เราล้มเร็ว เราก็จะลุกขึ้นใหม่ได้เร็วเช่นกัน และถึงแม้เราจะไม่ได้เป็นที่รู้จัก ไม่ใช่เซเลบ ไม่ใช่เน็ตไอดอล ที่ขายอะไรก็ขายดีไปหมด เราก็แค่พยายามให้มากกว่าคนอื่น อย่ารอเวลายิ่งนานวันมันจะยิ่งยากขึ้นเรื่อย ๆ การเริ่มต้นทำอะไรสักอย่างมันไม่ง่ายอยู่แล้ว เราไม่รู้หรอกอะไรรอเราอยู่ข้างหน้า ความสำเร็จหรือความล้มเหลว แต่ถ้าอยากรู้ก็แค่ลงมือทำ”
อาจเพราะ  ‘คุณพลอย’  ยังเป็นวัยรุ่นเลยทำให้เข้าใจว่า วัยรุ่นสมัยนี้ต้องการอะไร ?
“กลุ่มเป้าหมายของเราคือ วัยรุ่น ซึ่งตัวเราเองก็อายุเพิ่งจะ 25 ยังเป็นวัยรุ่น ชอบการแต่งตัวเหมือนคนอื่น ๆ ทั่วไป บางตัวซื้อมาใส่ครั้งเดียวแล้วไม่เคยหยิบกลับมาใส่อีกก็มี เพราะสมัยนี้แบบของเสื้อผ้ามันเปลี่ยนทุกวัน เก่าไปใหม่มา ถ้าต้องเสียเงินเพื่อตามแฟชั่นจริง ๆ คงหมดเงินไปเยอะมาก ๆ ดังนั้นพวกเขาไม่จำเป็นต้องซื้อเสื้อผ้าแพง ๆ ที่เกินกำลังตัวเอง เสื้อผ้าที่แบบสวย เนื้อผ้าดี ราคาเบา ๆ ไม่ตกเทรน จึงน่าจะตอบโจทย์วัยรุ่นสมัยนี้”
ส่วนอนาคตนั้น ‘คุณพลอย’ ตั้งใจอยากจะทำเป็นธุรกิจขายส่ง มีหน้าร้าน มีคนรับไปขาย เกิดการหมุนเวียนในสต๊อก กลายเป็นที่รู้จักของกลุ่มคนทั่วไป แต่ด้วยแฟชั่นที่ไม่หยุดนิ่ง สุดท้ายอาจกลับไปนั่งทำงานประจำแบบเดิม ?
“ที่จริงงานประจำมันก็ไม่ใช่เรื่องน่าเบื่อ มันเป็นอะไรที่สร้างความมั่นคงให้กับชีวิตอย่างหนึ่ง ซึ่งหลังจากออกมาลองทำธุรกิจเป็นของตัวเอง ถ้าวันไหนเราขายไม่ได้หรือขายไม่ดี เราก็ไม่มีเงินเลย แต่งานประจำถึงเราจะป่วยก็ยังได้เงินเดือน เป็นไปได้อยากทำสองอย่างไปพร้อม ๆ กัน”
ต้องยอมรับว่า  ‘คุณพลอย’  เป็นสาวยุคใหม่จริง ๆ ที่กล้าคิด กล้าทำ แม้จะต้องเจอกับอุปสรรคมากน้อยแค่ไหน และพร้อมสู้เพื่อทำตามความฝันจนมีวันนี้ วันที่แบรนด์  ‘พิมพ์พลอย’  จะได้ไปออกร้านไกลถึงสิงคโปร์ !!
“ตอนแรกพี่ชายเอาข่าวมาบอกว่า จะมีงานอีเว้นท์ที่ประเทศสิงคโปร์ให้เราลองส่งโปรไฟล์ร้าน การจัดการร้าน และแบบเสื้อผ้าไปให้เขาดู เราเลยลองส่งไปเล่น ๆ แต่ดันไปเข้าตาเขาเลยเลือกร้านเรา ซึ่งตอนนี้ทุกอย่างคอนเฟิร์มเรียบร้อยแล้ว จะบินไปขายวันที่ 24-25 ตุลาคม นี้ ที่ ซันเทคซิตี้”
งานนี้  ‘คุณพลอย’  ยังฝากบอกถึงเพื่อน ๆ ที่กำลังอยากมีธุรกิจเป็นของตัวเองอีกว่า…
“เราทำอะไรก่อนเราก็มักได้เปรียบก่อน สมมติอีกสองสามเดือนข้างหน้าเราไปไม่รอด เราก็ยังสามารถกลับไปเริ่มต้นใหม่ได้เสมอ แต่ถ้าวันนี้เราเดินมาถูกทาง สิ่งที่เราทำอยู่มันใช่ เราก็จะมีโอกาสรวยก่อนคนอื่นเช่นกัน เพราะฉะนั้นต้องอย่ากลัวที่จะล้ม”
สำหรับสาว ๆ ที่ชอบการแต่งตัวสไตล์มินิมอล สามารถไปเลือกชมได้ที่  โครงการ JJ Green จตุจักร ทุกวันศุกร์-เสาร์-อาทิตย์ และตลาดนัดตู้คอนเทนเนอร์ Art Box ที่ออกบูธทั่วกรุงเทพฯ  ส่วนใครเป็นขาช้อปออนไลน์ก็กด Follow ได้ใน  Facebook :   Brand pimploy   ,  Instagram :  Brand_pimploy  ขอบอกเลยว่า ร้านนี้แม่ค้าใจดีสุด ๆ ยังไงก็อย่าลืมไปอุดหนุนกันนะคะ



เฌอมาณย์ นาคพิทักษ์  : ภาพ/เขียน
ติดตามคอลัมน์ธุรกิจ new gen อื่น ๆ ได้ที่นี่  news.mthai.com/economy
MThai News
