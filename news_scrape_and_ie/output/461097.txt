กสท.เสนอเรื่องส่งบอร์ดกสทช. พิจารณาการเรียงช่องทีวีใหม่ สื่อเคเบิล-ดาวเทียม-ดิจิตอล ทุกกล่องใช้เลขเดียวกัน
วันที่ 14 ก.ย.  น.ส.สุภิญญา กลางณรงค์   กรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  และกรรมการกิจการกระจายเสียงและกิจการโทรทัศน์ (กสท.) เปิดเผยว่า ในการประชุมบอร์ด กสท. วันนี้จะมีการพิจารณาวาระร่างประกาศ กสทช. เรื่องหลักเกณฑ์การจัดลำดับบริการโทรทัศน์ พ.ศ. … ก่อนส่งบอร์ด กสทช. พิจารณาในขั้นตอนสุดท้าย

ซึ่งสาระสำคัญของร่างประกาศดังกล่าว ผู้รับใบอนุญาตให้บริการโครงข่ายโทรทัศน์ที่ไม่ใช้คลื่นความถี่ เช่น ทีวีดาวเทียม หรือเคเบิลทีวี ต้องออกอากาศช่องโทรทัศน์ทีวีดิจิตอล ในประเภทช่องสาธารณะ และธุรกิจทั้ง 36 ช่อง ในช่องหมายเลข 1-36 บนโครงข่ายโทรทัศน์ของตน จากเดิมที่ กสทช.จะบังคับให้ผู้บริการทีวีดาวเทียม หรือเคเบิลทีวี จัดเรียงช่องทีวีดิจิตอลในหมายเลข 11-46
น.ส.สุภิญญากล่าวว่า ตามหลักเกณฑ์ เรื่องการจัดเรียงช่องดังกล่าว จะทำให้หมายเลขช่องโทรทัศน์ในหมายเลข 1-36 เป็นแบบเดียวกันทุกโครงข่าย ทั้งโครงข่ายโทรทัศน์ภาคพื้นดินในระบบดิจิตอล ทีวีดาวเทียม หรือเคเบิลทีวีทุกกล่องรับสัญญาณ ทั้งนี้หลักเกณฑ์ดังกล่าวเคยผ่านการพิจารณาในบอร์ด กสท. และบอร์ด กสทช.มาแล้ว แต่สุดท้ายก็ยังไม่ผ่าน เนื่องจากทางกลุ่มทีวีดาวเทียมและเคเบิลทีวีรวมตัวคัดค้านจนเกิดเป็นการฟ้องร้องในที่สุด
แต่ล่าสุดจากการที่ผู้ประกอบการทีวีดิจิตอลจำนวน 5 ช่อง ได้ไปฟ้องศาลปกครองในประเด็นเรื่องการจัดเรียงช่อง ซึ่งทางศาลปกครองได้มีคำสั่งให้ กสทช. สนับสนุนการเปลี่ยนผ่านทีวีอนาล็อกไปสู่ทีวีดิจิตอลในเรื่องดังกล่าว จึงได้มีนำร่างประกาศเรื่องการเรียงช่องพิจารณาอีกครั้ง

ขอบคุณข้อมูลจาก  มติชน
MThai News
