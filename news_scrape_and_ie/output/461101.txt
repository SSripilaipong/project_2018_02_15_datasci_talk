นายกฯ  ลั่น ปี 58-59 ต้อง  ‘จ่ายภาษีเต็ม’  เพื่อพัฒนาประเทศ ส่วน รถไฟความเร็วสูง มาแน่ แต่ต้องใจเย็น รอถกจีน ติดราคายังสูง
วันที่ 14 ก.ย.58 พล.อ.ประยุทธ์ จันทร์โอชา นายกรัฐมนตรี และหัวหน้า คสช. เป็นประธานเปิดการประชุมประจำปี 2558 ของ สศช. เรื่อง “ทิศทางแผนพัฒนาเศรษฐกิจและสังคมแห่งชาติ ฉบับที่ 12 (พ.ศ. 2560-2564)” โดยมีนายสมคิด จาตุศรีพิทักษ์ รองนายกรัฐมนตรี นายอาคม เติมพิทยาไพสิฐ รมว.คมนาคม และเลขาฯ สสช. และนายอภิสิทธิ์ เวชชาชีวะ อดีตนายกรัฐมนตรี เข้าร่วมงาน

โดย พล.อ.ประยุทธ์ กล่าวตอนหนึ่งถึงการแก้ปัญหาผู้ประกอบการเอสเอ็มอีว่า ปัญหาที่ผ่านมา เกิดจากการไม่ยอมขึ้นทะเบียนเพราะกลัวการจ่ายภาษี เพื่อให้รัฐบาลแก้ปัญหาได้ตรงจุด จึงขอให้ลงทะเบียนไว้เพื่อคัดกรอง ส่วนเรื่องภาษี ปี 58-59 จะต้องดำเนินการให้มีการมีจ่ายภาษีให้เต็มเม็ดเต็มหน่วย ซึ่งการทำแบบนี้ อาจทำให้เศรษฐกิจตกต่ำ แต่ถือว่าได้ทำในสิ่งที่ถูกต้อง เนื่องจากทุกวันนี้มีประชาชนเสียภาษีไม่ถึง 10 ล้านคน ประเทศก็ยังอยู่ได้ ถ้าหากมีการเสียภาษีมากกว่านี้ เชื่อว่า ประเทศจะพัฒนาไปได้มากขึ้น จึงฝากกระทรวงการคลังพิจารณาเรื่องนี้ต่อไป
ขณะที่การลงทุนโครงสร้างพื้นฐานนั้น รัฐบาลเตรียมไว้ทั้งหมด 18 โครงการ งบประมาณ 1,765,000 ล้านล้านบาท จะพยายามไม่ให้เกินตัวเลขหนี้สาธารณะ เพราะไม่อยากสร้างภาระให้ประชาชน เชื่อเป็นหนี้ก่อให้เกิดรายได้ ไม่ได้เป็นหนี้ที่จม
ส่วนเรื่องรถไฟความเร็วสูง ขณะนี้อยู่ระหว่างเจรจากับจีน เพราะติดปัญหาเรื่องราคาสูง โดยได้ตั้งคณะกรรมการ 3 คณะ คุยกันมา 6 รอบแล้ว หากถามว่าจะได้ข้อสรุปเมื่อใด ยังตอบไม่ได้ เพราะต้องพิจารณางบประมาณให้รอบคอบและไม่ให้กระทบความสัมพันธ์ระหว่างประเทศ
ติดตามข่าวสารที่น่าสนใจเพิ่มเติมได้ที่  news.mthai.com
MThai News
