ประชาชนแห่ลงทะเบียนค้าสลากฯผ่านธ.กรุงไทย-เว็บไซต์วันแรก ขณะผอ.กองสลากฯ เตือนผู้ค้าไตร่ตรองให้รอบคอบก่อนลงทุน ซื้อแล้วไม่รับคืน
วันที่ 15 ก.ย. บรรยากาศของการเปิดลงทะเบียนรับสิทธิ์ค้าสลากกินแบ่งรัฐบาลผ่านธนาคารกรุงไทยและเว็ปไซต์ของสำนักงานสลากกินแบ่งรัฐบาลวันแรก ได้รับการตอบรับจากประชาชนเป็นอย่างดี ก่อนที่เปิดให้สั่งซื้อ-จองจริงครั้งแรกวันที่ 3-7 ตุลาคมนี้ กำหนดจองซื้อขั้นต่ำคนละ 5 เล่ม แต่ไม่เกินคนละ 50 เล่ม

พล.ต.ฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล  เชื่อว่า วิธีการนี้จะส่งผลดีต่อผู้ค้ารายย่อยให้สามารถรับสลากไปขายได้โดยตรงในราคาฉบับละ 70 บาท 40 สตางค์ และสามารถบอกปริมาณความต้องการซื้อ-ขายสลากที่แท้จริงในตลาด พร้อมเตือนผู้ค้าต้องไตร่ตรองให้รอบคอบ เพราะการจำหน่ายสลากต้องใช้เงินสด ระยะเวลาการจำหน่ายสั้น และไม่รับซื้อคืน
สำหรับคุณสมบัติของผู้ลงทะเบียนต้องอายุ 20 ปีขึ้นไป และมีบัญชีกับธนาคารกรุงไทย โดยตั้งแต่ช่วงที่เปิดทำการถึง 10.00 น. มีประชาชนลงทะเบียนแล้วกว่า 15,000 คน ส่วนค่าธรรมเนียมในการให้บริการอยู่ที่ 10 บาทต่อการทำธุรกรรมหนึ่งครั้ง นอกจากนี้ หากผู้จองซื้อไม่ได้รับการจัดสรรสลากฯ ธนาคารจะคืนเงินจอง-ซื้อ และค่าธรรมเนียมให้ทั้งหมด
ทั้งนี้ สลากฯ สั่งซื้อที่ชำระเงินเรียบร้อยแล้ว ภายใน 3 วันทำการ สามารถรับสลากได้ที่ที่ทำการไปรษณีย์ 954 แห่งทั่วประเทศ เริ่มงวดวันที่ 16 ตุลาคมนี้
ตรวจสอบคุณสมบัติผู้มีสิทธิ์ค้าสลากฯ ได้ที่นี่

ขอบคุณข้อมูลจาก  voicetv
MThai News
