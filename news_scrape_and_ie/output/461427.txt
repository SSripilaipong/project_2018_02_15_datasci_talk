มติครม. เห็นชอบ อนุมัติเงิน 269 ล้านบาท  ขึ้นเงินเดือน และเพิ่มค่าครองชีพชั่วคราวให้ อาสาสมัครทหารพราน
วานนี้ (15 ก.ย. 58) พล.อ.ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม ได้เสนอวาระให้ที่ประชุมครม.พิจารณาให้ความเห็นชอบการปรับเงินเดือนเพิ่ม 1 ขั้น หรือร้อยละ 4 ของเงินเดือน ให้กับอาสาสมัครทหารพราน จำนวน 23,500 นาย ตามมติครม. เมื่อวันที่  9 ธ.ค. 57  และเห็นชอบการปรับเงินเพิ่มการครองชีพชั่วคราวของอาสาสมัครทหารพราน ตามระเบียบกระทรวงการคลังว่าด้วยการเบิกจ่ายเงินเพิ่มการครองชีพชั่วคราวของข้าราชการและลูกจ้างประจำของส่วนราชการ (ฉบับที่6) พ.ศ. 2558

ทั้งนี้ ค่าใช้จ่ายสำหรับการปรับเงินเดือนเพิ่ม 1 ขั้น และการปรับเงินเพิ่มการครองชีพชั่วคราว ตั้งแต่วันที่ 1 ตุ.ค. 57 – 30 ก.ย. 58 ใช้งบประมาณจำนวน 269,095,050 บาท ซึ่งเป็นงบประมาณที่นายกรัฐมนตรีได้เห็นชอบให้กระทรวงกลาโหม โดยกองทัพบกและกองทัพเรือพิจารณาค่าใช้จ่ายจากงบประมาณรายจ่ายประจำปีงบประมาณ พ.ศ. 2558 ที่มีเงินเหลือจ่ายมาเป็นค่าใช้จ่าย
นอกจากนี้ ที่ประชุมครม.ยังได้อนุมัติในหลักการตามที่ พล.อ. ประวิตร เสนออีกหนึ่งวาระ คืออนุมัติการขอใช้งบประมาณรายจ่ายประจำปีงบประมาณ 2558 เพิ่มเติม งบกลาง รายการเงินสำรองจ่ายเพื่อกรณีฉุกเฉินหรือจำเป็นจำนวน 1,033,588,850 บาท ให้กับกองทัพบก จากที่กองทัพบกขอมาจำนวน 1,284,749,680 บาท เพื่อจัดหายุทโธปกรณ์ของกองทัพบกที่ใช้ในภารกิจช่วยเหลือประชาชนและบรรเทาสาธารณภัยต่าง ๆ ในภาพรวม เว้นการแก้ไขปัญหาไฟป่าและหมอกควัน โดยแบ่งเป็นจัดหายุทโธปกรณ์สนับสนุนหน่วยกรมทหารช่าง กรมการขนส่งทหารบกและ กรมการสัตว์ทหารบก

ขอบคุณข้อมูล  มติชนออนไลน์
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
