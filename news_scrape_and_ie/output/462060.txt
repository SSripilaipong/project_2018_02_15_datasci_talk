ผู้ประกันตน มาตรา 40  ทางเลือก  3  ประกันสังคมอายุเกิน 60  ปี  ลาออกแล้วกว่า   3.7 หมื่นคน คาดว่า  เตรียมไปสมัคร กองทุนการออมแห่งชาติ
นายโกวิท สัจจวิเศษ รองเลขาธิการสำนักงานประกันสังคม(สปส.) กระทรวงแรงงาน  กล่าวว่า ภายหลังกองทุนการออมแห่งชาติ(กอช.) เปิดรับสมัครสมาชิกเมื่อเดือนสิงหาคมที่ผ่านมานั้น ส่งผลให้ขณะนี้มีผู้ประกันตนกองทุนประกันสังคมมาตรา 40 ทางเลือกที่ 3 ซึ่งรับสิทธิประโยชน์เฉพาะกรณีชราภาพ จ่ายสมทบเองเดือนละ 100 บาทและรัฐบาลช่วยจ่ายสมทบเดือนละ 100 บาท ในกลุ่มที่มีอายุเกิน 60 ปี เพราะสามารถลาออกจากการเป็นสมาชิกสปส.ได้ ทยอยลาออกการเป็นผู้ประกันตนแล้วกว่า 37,000 คนจากจำนวนผู้ประกันตนทางเลือกที่ 3 กว่า 350,000 คน
โดยคาดว่าผู้ที่ลาออกนั้น ต้องการไปสมัครสมาชิกกอช. โดยสปส.จะคืนเงินสมทบทั้งในส่วนที่ผู้ประกันตนจ่ายสมทบและรัฐบาลจ่ายสมทบทั้งหมดให้ เบื้องต้นคาดว่าเป็นเงินทั้งหมดกว่า 200 ล้านบาท ทั้งนี้ จะคืนเงินสมทบผ่านทางบัญชีธนาคารภายในเวลา 1 เดือน
แม้ว่าผู้ประกันตนมาตรา 40 ทางเลือกที่ 3 ลาออกจากการเป็นผู้ประกันตนแล้ว แต่ขณะนี้ก็ยังไม่สามารถสมัครเข้าเป็นสมาชิกกอช.ได้ เนื่องจากต้องรอร่างกฎหมายกอช.ฉบับแก้ไขประกาศใช้ก่อน จึงจะสมัครได้ เนื่องจากร่างกฎหมายกอช.ฉบับแก้ไขมีบทเฉพาะกาลให้ผู้ที่มีอายุเกิน 60 ปีสมัครเข้าเป็นสมาชิกกองทุนกอช.ได้และเป็นสมาชิกได้ถึง 10 ปีโดยจ่ายเงินสมทบเข้ากองทุนเดือนละ 100 บาทและรัฐบาลช่วยจ่ายเงินสมทบเดือนละ 100 บาท จะทำให้สามารถออมเงินไว้ได้ก้อนหนึ่ง
ทั้งนี้ ยืนยันว่าผู้ประกันตนมาตรา 40 ทางเลือกที่ 4และ5 ที่มีอยู่กว่า 700,000 คน ยังไม่สามารถโอนไปกอช.ได้เช่นกัน ต้องรอจนกว่าร่างกฎหมายประกันสังคมมาตรา40 ฉบับแก้ไขและร่างกฎหมายกองทุนกอช.ฉบับแก้ไขจะประกาศใช้

ขอบคุณข้อมูล/ภาพ จาก มติชนออนไลน์

ติดตามข่าวสารที่น่าสนใจเพิ่มเติมได้ที่  news.mthai.com
MThai News


