“เพื่อไทย” ชี้ นโบายประชารัฐ ไม่ต่างจากประชานิยม แค่เปลี่ยนชื่อเท่านั้น โว นโยบายประชานิยมมีผลลัพธ์ดีๆมากมาย
นายสุรพงษ์ โตวิจักษณ์ชัยกุล อดีตรองนายกรัฐมนตรี ในฐานะคณะทำงานด้านเศรษฐกิจ พรรคเพื่อไทย  กล่าวถึงการเปิดนโยบายเศรษฐกิจประชารัฐของรัฐบาล พล.อ.ประยุทธ์ จันทร์โอชา ว่า นโยบาดังกล่าว ไม่ได้ต่างกับนโยบายประชานิยม ทั้งในวิธีการดำเนินการในแต่ละนโยบาย เพียงแต่ตั้งชื่อเรียกกันใหม่เท่านั้น เพราะที่ผ่านมา ได้มีการกล่าวหาว่าการทำประชานิยม ทำให้บ้านเมืองเสียหาย ทั้งๆที่บางนโยบายประชานิยมทำแล้วเห็นผลลัพท์ออกมาดีมากๆ
“โครงการดีๆ เช่น30บาทรักษาทุกโรค ซึ่งได้รับการขานรับไปทั่วโลก นอกจากนี้ยังมีรถเมล์ฟรี รถไฟฟรี กองทุนหมู่บ้าน ทุกวันนี้ยังทำกันอยู่ใช่หรือไม่ การทำประชานิยมก็ดำเนินการร่วมกันระหว่างรัฐกับประชาชนมาโดยตลอด เพราะถ้าจะปรบมือข้างเดียวมันคงไม่ดัง และนโยบายประชานิยมที่ผ่านมา ก็ทำเพื่อช่วยยกระดับประชาชน ลดความเลื่อมล้ำทางสังคมและให้ความช่วยเหลือพี่น้องรากหญ้าให้ลืมตาอ้าปากได้ในสังคมไม่ถูกเอารัดเอาเปรียบ และเป็นการช่วยในการกระตุ้นเศรษฐกิจแบบตรงเป้าหมายและถูกจังหวะ”นายสุรพงษ์กล่าว

ขอบคุณข้อมูลจาก มติชนออนไลน์

ติดตามข่าวสารที่น่าสนใจเพิ่มเติมได้ที่  news.mthai.com
MThai News

