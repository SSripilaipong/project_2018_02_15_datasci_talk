เทสโก้ โลตัส ขานรับนโยบายรัฐบาลช่วยลดค่าครองชีพประชาชน เดินหน้าปรับลดราคาอาหารสดเพิ่มอีกกว่า 600 รายการ ชู “อาหารสดคุณภาพ สดจริง ราคาขายส่ง”
นายสมพงษ์ รุ่งนิรัติศัย ประธานกรรมการบริหารฝ่ายการพาณิชย์ เทสโก้ โลตัส  กล่าวว่า เพื่อตอบสนองนโยบายของรัฐบาลกรณีกรมการค้าภายในขอความร่วมมือจากผู้ประกอบการปรับราคาสินค้าลง เพื่อช่วยแบ่งเบาภาระค่าใช้จ่ายของประชาชน เทสโก้ โลตัส จึงเดินหน้าปรับลดราคาสินค้าอาหารสดคุณภาพทุกกลุ่มให้เป็นราคาขายส่ง ได้แก่ เนื้อสัตว์ อาหารทะเล ผัก ผลไม้ เพิ่มจากเดิม 150 รายการ เพิ่มอีกกว่า 600 รายการ โดยใช้งบประมาณลงทุนครั้งนี้มากกว่า 100 ล้านบาท เป็นงบที่จัดเตรียมไว้ในการจัดกิจกรรมส่งเสริมการขายปีนี้กว่า 3,000 ล้านบาท และสามารถลดค่าครองชีพให้ประชาชนกว่า 1,000 ล้านบาทราคาใหม่จะเริ่มตั้งแต่วันที่ 21 กันยายนนี้เป็นต้นไป ที่เทสโก้ โลตัส ไฮเปอร์มาร์เก็ตและตลาดทุกสาขาทั่วประเทศ
ทั้งนี้ นอกจากการปรับลดราคาสินค้าระยะยาวแล้ว ยังจมีการจัดโปรโมชั่นทุกสัปดาห์ โดยลดราคาสินค้าอาหารสดประมาณ 8-10 รายการแต่ละสัปดาห์ โดยจะลดราคาเพิ่มเป็นพิเศษจากเดิม สูงสุดร้อยละ 40 และทุก ๆ วันอังคารและวันพุธตลอดทั้งปี ลูกค้าที่ซื้ออาหารสดชนิดใดก็ได้รวม 300 บาทขึ้นไป จะได้รับคูปองเงินสดมูลค่า 50 บาททันที เพื่อนำมาใช้ซื้อสินค้าประเภทใดก็ได้ที่เทสโก้ โลตัส ทุกสาขาในการช้อปปิ้งครั้งต่อไป (โดยในการช้อปปิ้งครั้งต่อไปต้องมียอดต่อบิลรวมอย่างต่ำ 300 บาท)
อย่างไรก็ตาม ยังมีการปรับราคาสินค้าที่จำเป็นสำหรับแม่และเด็ก โดยลดราคาสูงสุดถึงร้อยละ 30 เช่น นมผง นมยูเอชที ผ้าอ้อม เป็นต้น

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
