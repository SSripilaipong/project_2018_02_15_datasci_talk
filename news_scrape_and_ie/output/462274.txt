‘กกพ.’ เคาะ ลดค่าไฟในบิล พ.ย.-ธ.ค.58 นี้ ประชาชนจ่ายค่าไฟลดลง 1.05 สตางค์ต่อหน่วยทันที ขณะที่ค่าบริการรายเดือนกดไม่ลงยังคงที่ 38.22 บาทต่อบิล
นายวีระพล จิรประดิษฐกุล กรรมการกำกับกิจการพลังงาน(กกพ.)หรือเรกูเลเตอร์ เปิดเผยว่า ขณะนี้กกพ.ได้เปิดรับฟังความคิดเห็นการปรับอัตราโครงสร้างค่าไฟฟ้าปี 2558-2560 โดยจะมีผลในบิลค่าไฟที่เรียกเก็บกับประชาชนในเดือนพ.ย.-ธ.ค.58 นี้ ซึ่งจะทำให้ประชาชนจ่ายค่าไฟฟ้ารวมทั้งค่าไฟฟ้าฐานและค่าไฟฟ้าอัตโนมัติ(Ft) ลดลง 1.05 สตางค์ต่อหน่วย ซึ่งผลของการลดลงหลักๆมาจากการปรับแผนการลงทุนของ 3 การไฟฟ้า(การไฟฟ้าฝ่ายผลิตแห่งประเทศไทย(กฟผ.) การไฟฟ้านครหลวง(กฟน.)และการไฟฟ้าส่วนภูมิภาค(PEA)
ในส่วนอัตราค่าไฟฟ้าขายปลีกเฉลี่ยลดลงจำนวน 1.05 สต.ต่อหน่วย อัตราค่าไฟฟ้าขายส่งเฉลี่ยลดลงจำนวน 2.12 สต.ต่อหน่วย และอัตราเงินอุดหนุนผู้ใช้ไฟฟ้าที่ด้อยโอกาสตามนโยบายค่าไฟฟ้าฟรี 50 หน่วย สำหรับผู้ใช้ไฟฟ้าประเภทกิจการขนาดกลาง กิจการขนาดใหญ่ กิจการเฉพาะอย่าง องค์กรที่ไม่แสวงหากำไร และไฟฟ้าสำรอง ลดลงจากเดิม 2.65 สตางค์/หน่วย เหลือ 2.58 สตางค์/หน่วย หรือลดลงจำนวน 0.07 สตางค์/หน่วย
สำหรับการกำหนดอัตราค่าบริการรายเดือน เห็นควรให้คงอัตราค่าบริการรายเดือนสำหรับผู้ใช้ไฟฟ้าแต่ละประเภทเท่ากับปัจจุบัน และ ทั้งนี้ ให้ กฟภ. รับภาระค่าธรรมเนียมหักบัญชีธนาคารและบัตรเครดิตให้กับผู้ใช้ไฟฟ้าในลักษณะเดียวกับ กฟน. ในปัจจุบัน เพื่อให้มีการบริการที่เป็นมาตรฐานเดียวกันยิ่งขึ้น ซึ่งอัตรารายเดือนสำหรับค่าไฟฟ้าประเภทที่บ้านที่อยู่อาศัยทั่วไปยังอยู่ที่ 38.22บาทต่อเดือน

ขอบคุณข้อมูลจาก ผู้จัดการออนไลน์
ติดตามข่าวสารที่น่าสนใจเพิ่มเติมได้ที่  news.mthai.com
MThai News
