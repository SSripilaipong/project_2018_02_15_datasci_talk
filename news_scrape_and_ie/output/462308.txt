ผู้ประกอบการร้านดอกไม้ ผุดไอเดียดอกไม้จันทน์แฟนซี อาชีพเสริมแนวใหม่ รายได้ไม่ต่ำกว่า 5,000 บาท ต่อเดือน พร้อมเปิดสอนเพื่อเป็นการสร้างรายได้ให้อีกช่องทาง
วันที่ 22 กันยายน 2558 ทีมข่าว MONO 29 ลงพื้นที่ติดตามธุรกิจที่น่าสนใจ และสามารถสร้างรายได้เสริมนอกจากงานประจำ ใครจะรู้ว่าดอกไม้จันทน์ที่ใช้สำหรับในงานศพ ปัจจุบันได้พัฒนากลายเป็นดอกไม้จันทน์แฟนซี ที่ไม่ใช่มีแต่เฉพาะสีขาวเท่านั้น แต่ยังมีสีสันอื่นให้เลือก และความแตกต่างตรงนี้ทำให้มีลูกค้าให้ความสนใจเป็นจำนวนมาก
คุณสุชญา บุญภักดี ผู้ประกอบการ ร้านดอกไม้ FlowerDo เปิดเผยกับทีมข่าวว่า ตนมีแนวคิดต้องการมอบสิ่งที่ดีที่สุดให้กับผู้ตายเป็นครั้งสุดท้าย ประกอบกับ ต้องการหารายได้เสริมด้วยการสร้างความแตกต่าง โดยนอกจากความแตกต่างของสีแล้ว ยังใช้กลยุทธ์ในเรื่องของราคา ที่จำหน่ายให้มีราคาต่ำกว่าร้านขายดอกไม้ร้านอื่น เนื่องจากต้องการให้ดอกไม้จันทร์  สามารถเข้าถึงกลุ่มค้าระดับกลางได้  อีกทั้งยังเป็นแหล่งรับซื้อที่ต้องการชิ้นงานอย่างไม่จำกัดจำนวน โดยที่ไม่ต้องออกไปขายเองให้เหนื่อยเหมือนอาชีพอื่นๆอีกด้วย
สำหรับราคาจำหน่ายดอกไม้จันทน์แฟนซีกุหลาบทิพย์ นั้น ราคาขายส่ง 100 ดอก จะอยู่ที่ราคา 140 บาท ส่วนราคาขายปลีก 100 ดอก จะอยู่ที่ราคา 200 บาท ขณะที่ดอกไม้จันทน์แฟนซีคาร์เนชั่น ราคาขายส่ง 100 ดอก จะอยู่ที่ราคา 100 บาท และขายปลีก 100 ดอก จะอยู่ที่ราคา 65 บาท ส่วนดอกไม้จันทน์แฟนซีกุหลาบทิพย์ที่นำมาจัดเป็นช่อประทาน ราคาจำหน่ายแบบส่งจะอยู่ที่ ช่อละ 25บาท หากเป็นช่อดอกไม้จันทน์แฟนซีคาร์เนชั่น ราคาจะอยู่ที่ 15 บาท
นอกจากนี้ หากใครสนใจทางร้าน Flower Do รับเปิดสอนประดิษฐ์ดอกไม้จันทน์แฟนซีเพื่อเป็นรายได้เสริม  และเมื่อสามารถประดิษฐ์ดอกไม้จันทน์ได้เองแล้ว สามารถเป็นตัวแทนในการผลิตเพื่อส่งให้ร้านอื่นได้อีกด้วย เฉลี่ย 1 คน จะทำได้ประมาณ 200 ดอกต่อวัน ในหนึ่งเดือนจะได้รายได้เสริมไม่ต่ำกว่า 5,000 บาท ขึ้นอยู่กับความขยันและความสามารถของแต่ละคน การประดิษฐ์ดอกไม้จันทน์ จึงเป็นอีกหนึ่งช่องทางหารายได้ที่น่าสนใจ
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News


