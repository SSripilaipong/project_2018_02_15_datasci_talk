เมกะโปรเจ็กต์แสนล้านหนุน “บางใหญ่” ขึ้นชั้นทำเลทอง รถไฟฟ้าสายสีม่วง-ทางด่วนใหม่เตรียมทยอยเปิดให้บริการกลางปีหน้า
คมนาคมเร่งเวนคืนที่ดินมอเตอร์เวย์ “บางใหญ่-กาญจนบุรี”  บิ๊กแบรนด์ “เพอร์เฟค” ซุ่มซื้อที่ 100 ไร่ติดวงแหวน ผุดบ้านเดี่ยวราคาแพงดักกำลังซื้อ ราคาที่ดินพุ่ง 30%
ผู้สื่อข่าวรายงานว่า ปัจจุบันทำเล บางใหญ่ กำลังได้รับความสนใจจากผู้ประกอบการอสังหาริมทรัพย์และค้าปลีก หลังมีโครงการก่อสร้างขนาดใหญ่หลายโครงการที่อยู่ระหว่างก่อสร้าง
และเริ่มต้นประมูลโครงการใหม่ในพื้นที่ จ.นนทบุรี กับโซนตะวันตกของกรุงเทพฯ ทำให้เสริมศักยภาพพื้นที่ให้มีการพัฒนา รวมถึงการเดินทางสะดวกมากขึ้น คิดเป็นมูลค่าการลงทุนภาครัฐกว่า 1 แสนล้านบาท
เซ็นทรัล-รถไฟฟ้า-ทางด่วนหนุน
ในปีนี้เริ่มเห็นชัด คือ ศูนย์การค้าเซ็นทรัล เวสต์เกต ใช้เม็ดเงินลงทุนกว่า 10,000 ล้านบาท ซึ่งเปิดตัวไปเมื่อวันที่ 28 สิงหาคม 2558 บนที่ดินขนาด 70 ไร่ พื้นที่ 500,000 ตารางเมตร พร้อม Sky Walk เชื่อมจากสถานีรถไฟฟ้าเข้าศูนย์การค้า
ทั้งนี้ ภายในเดือนพฤษภาคม 2559 พบว่า ทางการ รถไฟฟ้าขนส่งมวลชนแห่งประเทศไทย  (รฟม.) มีกำหนดเปิดทดลองให้บริการรถไฟฟ้าสายสีม่วง (บางซื่อ-บางใหญ่) ระยะทาง 23 กิโลเมตร ใช้เงินลงทุนไปกว่า 80,000 ล้านบาท โดยเปิดให้ประชาชนใช้บริการฟรีไปจนถึงวันเปิดใช้บริการเชิงพาณิชย์แบบเต็มรูปแบบในวันที่ 12 สิงหาคม 2559
จากนั้นเดือนกรกฎาคม มีโครงการก่อสร้าง ทางด่วนสายใหม่ ของการทางพิเศษแห่งประเทศไทย (กทพ.) ใช้เงินลงทุนกว่า 32,816 ล้านบาท ตามแผนเตรียมเปิดให้ใช้บริการหลังจากก่อสร้างแล้วเสร็จเดือนพฤษภาคม 2559
โดยแนวเส้นทางจะเชื่อมจากด่วนศรีรัชหรือทางด่วนขั้นที่ 2 บริเวณสถานีขนส่งหมอชิตจตุจักร  วิ่งขนานไปกับทางรถไฟสายใต้ ไปเชื่อมกับถนนวงแหวนรอบนอกด้านตะวันตก มีระยะทางประมาณ 17 กิโลเมตร
ปีหน้าตอกเข็มมอเตอร์เวย์
สำหรับโครงการลงทุนใหม่ของภาครัฐ ที่คาดว่าจะเริ่มก่อสร้างในช่วงต้นปี 2559 เป็นต้นไป คือ มอเตอร์เวย์สายบางใหญ่-บ้านโป่ง-กาญจนบุรี ระยะทาง 96 กิโลเมตร เงินลงทุน 55,620 ล้านบาท เป็นโครงการของกรมทางหลวง (ทล.) โดยหลังจากเปิดประมูลได้ผู้รับเหมาก่อสร้างปลายปีนี้จะเริ่มก่อสร้างและเวนคืนที่ดินต้นปี 2559 จะใช้เวลาก่อสร้างประมาณ 3-4 ปี มีกำหนดแล้วเสร็จปี 2562
ในอนาคตกรมทางหลวงจะสร้างโครงการต่อเชื่อมจากกาญจนบุรีไปยังชายแดนประเทศเมียนมา ที่ด่านบ้านพุน้ำร้อน ระยะทาง 70 กิโลเมตร ผลศึกษาจะแล้วเสร็จในปลายปีนี้ เบื้องต้นคาดว่าจะใช้เงินก่อสร้างและเวนคืนที่ดินประมาณ 14,000 ล้านบาท
เพอร์เฟคซื้อที่เพิ่ม 100 ไร่
นายชายนิด อรรถญาณสกุล ประธานเจ้าหน้าที่บริหาร บริษัท พร็อพเพอร์ตี้เพอร์เฟค จำกัด (มหาชน) เปิดเผย ว่า ปีหน้าศักยภาพทำเลบางใหญ่ จะพร้อมและโดดเด่นมากขึ้น กลายเป็นทำเลทองและศูนย์กลาง (ฮับ)
ด้านตะวันตกของกรุงเทพฯและปริมณฑล เนื่องจากมีโครงข่ายคมนาคมขนส่งที่สมบูรณ์ ทั้งรถไฟฟ้าสายสีม่วงและทางด่วนใหม่ที่จะเปิดใช้กลางปีหน้า นอกจากนี้ยังมีสะพานข้ามแม่น้ำเจ้าพระยาบริเวณนนทบุรี 1 และถนนต่อเชื่อมจากแจ้งวัฒนะ มาถึงถนนวงแหวนรอบนอกตะวันตก มารองรับการเดินทางสะดวกมากขึ้น
ขณะเดียวกันในอนาคตภาครัฐจะมีมอเตอร์เวย์บางใหญ่ไปกาญจนบุรี จะทำให้การเติบโตและการพัฒนาย่านบางใหญ่ขยายวงกว้างออกไปถึงพื้นที่ภาคกลางและตะวันตกของประเทศ รวมถึงเชื่อมเขตเศรษฐกิจทวายด้วย
“รถไฟฟ้าจะเปิดกลางปีหน้า ทำให้บางใหญ่มีศักยภาพพร้อม ทั้งรถไฟฟ้า ถนน มอเตอร์เวย์ จะเป็นจุดศูนย์รวมของการเดินทาง ประกอบกับปัจจุบันมีบ้านจัดสรรอยู่จำนวนมากรองรับอยู่แล้ว แต่ชุมชนจะขยายตัวออกไปอีก หลังรถไฟฟ้าเปิดใช้ จะมีการหลั่งไหลธุรกิจอื่น ๆ ตามมา หลังมีศูนย์การค้าเซ็นทรัล เวสต์เกต ที่ใหญ่สุดในปริมณฑลแล้ว หลังจากนี้จะมีที่อยู่อาศัยชั้นดีเกิดขึ้นอีกหลายระดับราคา รองรับการเติบโตของเมืองที่จะเกิดขึ้น”
ราคาที่ดินแพงขึ้น 30%
นายชายนิดกล่าวอีกว่า สำหรับแผนการพัฒนาของเพอร์เฟคในโซนบางใหญ่ จะเร่งปิดการขายโครงการที่กำลังเปิดขายอยู่ในขณะนี้ให้หมดภายใน 2 ปีนี้ อีกทั้งจะเดินหน้าเปิดโครงการใหม่เพิ่ม ขณะนี้อยู่ระหว่างเจรจาซื้อที่ดินกว่า 100 ไร่ บริเวณแยกบางใหญ่ ติดกับถนนวงแหวนตะวันตกและที่ดินของอิเกีย มีแผนจะพัฒนาเป็นโครงการบ้านเดี่ยวระดับบน ราคาเฉลี่ยเกิน 10 ล้านบาท คาดว่าจะเริ่มพัฒนาโครงการได้กลางปีหน้า รองรับกับการเปิดศูนย์การค้าเซ็นทรัล เวสต์เกตและรถไฟฟ้า
ส่วนความเคลื่อนไหวการซื้อขายราคาที่ดินในย่านบางใหญ่ นายชายนิดกล่าวว่า ราคาซื้อขายที่ดินปัจจุบันมีการปรับตัวขึ้นมาประมาณ 30% จากปัจจุบันที่ซื้อขายกันบริเวณติดถนนวงแหวน เฉลี่ยราคาไร่ละ 10 ล้านบาท เพิ่มขึ้นเป็น 10-20 ล้านบาทต่อไร่ในปัจจุบัน

ขอบคุณข้อมูล / ภาพจาก  ประชาชาติธุรกิจ

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
