รมว.พาณิชย์ ยัน ขอเวลา 1เดือน หาวิธีแยกข้าวดี-เสีย เร่งระบายข้าวเหลือค้างสต็อกในโครงการรับจำนำข้าว   ย้ำ พร้อมเดินหน้าดำเนินคดีกับผู้มีส่วนได้ส่วนเสียกับโครงการฯ
พล.ต.สรรเสริญ แก้วกำเนิด โฆษกประจำสำนักนายกรัฐมนตรี แถลงภายหลังการประชุมคณะรัฐมนตรี (ครม.) ว่า ในที่ประชุม ครม.วันนี้ นางอภิรดี ตันตราภรณ์ รัฐมนตรีว่าการกระทรวงพาณิชย์ ได้ชี้แจงความคืบหน้าของการระบายข้าวเหลือค้างสต็อกในโครงการรับจำนำข้าว โดยได้ขอเวลาหาแนวทางการระบายข้าวเป็นเวลา 1 เดือน ซึ่งตอนนี้สามารถระบายข้าวได้แล้ว 4.3 ล้านตัน จากจากนวนทั้งสิ้น 18.7 ล้านตัน
อย่างไรก็ตาม รมว.พาณิชย์ ขอใช้เวลาตามที่เคยชี้แจงนายกไปแล้ว คือ ขอเวลา 1 เดือน ในช่วงเดือนตุลาคม โดยจะใช้เวลาให้น้อยที่สุดเท่าที่ขีดความสามารถของเจ้าหน้าที่จะทำได้ เพื่อจะสำรวจคลังโกดังที่มีอยู่ทั้งหมด และเมื่อได้ข้อมูลสรุปเรียบร้อยจะนำข้อมูลไปหารือกับคณะกรรมการนโยบายข้าว และนำเสนอต่อครม.อีกครั้ง ว่าจะระบายข้าวในลักษณะนี้ออกไปได้อย่างไร
พร้อมยืนยันว่า จะไม่นำเอาข้าวเสียมาปนกับข้าวดีในตลาดให้ผู้บริโภคไม่สบายใจเด็ดขาด ขณะเดียวกัน การดำเนินคดีกับผู้ที่มีส่วนได้เสียกับโครงการรับจำนำข้าวก็จะดำเนินการอย่างเข็มข้น พร้อมเปิดให้ผู้ประกอบการเข้ามาแข่งขันซื้อข้าวในส่วนที่นำไปบริโภคได้อย่างโปร่งใสและตรวจสอบได้

ขอบคุณข้อมูลจาก  ประชาชาติธุรกิจ

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
