ตลาดหุ้นเอเชียปรับตัวลดลงในช่วงเช้าวันนี้ ขณะที่นักลงทุนจับตาดูดัชนีผู้จัดการฝ่ายจัดซื้อ (PMI) ภาคการผลิตเบื้องต้นเดือนก.ย.ของจีน ซึ่งจะเปิดเผยในเช้าวันนี้ ท่ามกลางความวิตกกังวลเกี่ยวกับการชะลอตัวของเศรษฐกิจจีน
เวลา9.30 น. วันที่ 23 กันยายน 58 ดัชนีฮั่งเส็งตลาดหุ้นฮ่องกงติดลบ 471.71จุด หรือ 2.16% แตะที่ 21,324.87 จุด คาดเพราะได้รับแรงกดดันจากการร่วงลงของตลาดหุ้นนิวยอร์กเมื่อคืนนี้ เนื่องจากความวิตกกังวลเกี่ยวกับแนวโน้มเศรษฐกิจและความไม่แน่นอนเกี่ยวกับช่วงเวลาของการปรับขึ้นอัตราดอกเบี้ยของธนาคารกลางสหรัฐ (เฟด)
นอกจากนี้ ดัชนีเซี่ยงไฮ้คอมโพสิตตลาดหุ้นจีนเปิดปรับตัวลง 47.90 จุด หรือ 1.50% แตะที่ 3,137.72 จุด เชื่อนักลงทุนจับตาดูดัชนีผู้จัดการฝ่ายจัดซื้อ (PMI) เบื้องต้นเดือนก.ย.ของจีน ซึ่งจะมีการเปิดเผยในช่วงเช้าวันนี้
ขณะที่หุ้นไทย ดัชนีทรุดตัวลงแรง หลังตลาดหุ้นยุโรปดิ่งลง ขณะที่มีการขายกดดันในหุ้นกลุ่มพลังงาน แบงก์ และ ICT โดยได้กระตุ้นให้เกิดการเทขายในหุ้นกลุ่มอื่นๆ ตามมา ทำให้ Sentiment ตลาดดูแย่ลง และดัชนีไม่สามารถต้านทานแรงขายได้ โดยแนวโน้มการลงทุนวันนี้ (23 ก.ย.58) นายณัฐชาต เมฆมาสิน ผู้อำนวยการฝ่ายวิเคราะห์หลักทรัพย์ บล.ทรีนีตี้ กล่าวว่า ตลาดหุ้นไทยทยอยย่อตัวลง หลังจากไม่มีปัจจัยใหม่เข้ามากระตุ้น อีกทั้งยังมีปัจจัยกดดันจากเรื่องปรับลดประมาณการกำไรของบริษัทจดทะเบียนอย่างต่อเนื่อง และ ให้ติดตามตัวเลข PMI ภาคการผลิตเบื้องต้นของจีน ซึ่งจะเป็นตัวบ่งชี้ทิศทางของตลาดหุ้นไทย พร้อมให้แนวรับ 1,360 จุด ส่วนแนวต้าน 1,400 จุด

ขอบคุณข้อมูลเพิ่มเติมจาก  อาร์วายทีไนน์

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
