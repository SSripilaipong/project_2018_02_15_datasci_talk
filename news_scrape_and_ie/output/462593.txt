ตลาดหุ้นเอเชียปรับตัวลดลงเช้านี้  คาดได้รับปัจจัยถ่วงจากการร่วงลงของตลาดหุ้นญี่ปุ่นที่เปิดทำการวันแรก หลังปิดไป 3 วัน ขณะที่หุ้นไทยลุ้นรีบาวน์
ดัชนี MSCI Asia Pacific ลดลง 0.2% แตะ 125.49 จุด เมื่อเวลาประมาณ 9.00 น.ตามเวลา โตเกียว  ดัชนี NIKKEI 225 ตลาดหุ้นญี่ปุ่นเปิดวันนี้ที่ 17,803.41 จุด ลดลง 266.80 จุด, ดัชนี HSI ตลาดหุ้น ฮ่องกงเปิดวันนี้ที่ 21,304.90 จุด เพิ่มขึ้น 1.99 จุด, ดัชนี TAIEX ตลาดหุ้นไต้หวันเปิดวันนี้ที่ 8,224.23 จุด เพิ่มขึ้น 30.81 จุด, ดัชนี KOSPI ตลาดหุ้นเกาหลีใต้เปิดวันนี้ที่ 1,956.94 จุด เพิ่มขึ้น 12.30 จุด  อย่างไรก็ตามตลาดหุ้นสิงคโปร์และตลาดหุ้นมาเลเซียปิดทำการเนื่องในเทศกาลฮารีรายออีฎิ้ลอัดฮา
ขณะที่แนวโน้มหุ้นไทยเช้านี้ นายวิวัฒน์ เตชะพูลผล ผู้อำนวยการอาวุโส ฝ่ายการตลาดลูกค้าส่วนบุคคล บล.ทิสโก้ เปิดเผยว่า คาดหุ้นไทยรีบาวน์ เพราะดัชนีฯ ตอบรับปัจจัยลบต่างๆ ไปพอสมควรแล้ว อีกทั้งเริ่มเห็นการทำ Window dressing ของบรรดากองทุนรวม ที่เริ่มเข้าซื้อหุ้นขนาดใหญ่หลายตัวที่ปรับร่วงแรง นอกจาก นี้ธนาคารกลางสหรัฐฯ คงอัตราดอกเบี้ยนโยบายในการประชุมรอบล่าสุด ก็ช่วยคลายแรงกดดันไปได้บ้าง
ส่วนใน Q4/58 น่าจะเห็นการเดินหน้ากระตุ้นเศรษฐกิจของภาครัฐ ผ่านโครงการก่อสร้างพื้นฐานด้านคมนาคม แต่ในช่วงเดือนตุลาคมนี้อาจจะเห็นดัชนีฯ ผันผวนบ้าง หากผลประกอบการบริษัทจดทะเบียนในไตรมาส 3/2558 ออกมาต่ำกว่าคาด โดยให้เป้าหมายดัชนีฯ สิ้นปีนี้ที่ระดับ 1,440 จุด
ด้านกลยุทธ์ แนะซื้อและถือหุ้นไปจนถึงสิ้นปีนี้ ในกลุ่มรับเหมาก่อสร้างกลุ่มวัสดุก่อสร้าง (เด่น SCC-SCCC) กลุ่มสื่อสาร (เด่น TRUE-SAMART) และกลุ่มอสังหาริมทรัพย์ (เด่น QH-LH) ส่วนกลุ่มธนาคารพาณิชย์ ให้รอประกาศผลประกอบการก่อน พร้อมกับประเมินแนวรับ 1,370 จุด แนวต้าน 1,380-1,386 จุด
