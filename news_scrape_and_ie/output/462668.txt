กระทรวงเกษตรฯ ดันนโยบายเศรษฐกิจดิจิทัล เปิดตัว Application “OAE.-Ag-Info” เกาะติดราคาสินค้าเกษตรรายวันและรายสัปดาห์
นายเลอศักดิ์ ริ้วตระกูลไพบูลย์ เลขาธิการสำนักงานเศรษฐกิจการเกษตร(สศก.) กระทรวงเกษตรและสหกรณ์ เปิดเผยว่า จากนโยบายของรัฐบาลที่จะให้เกิดเศรษฐกิจดิจิทัล โดยใช้เทคโนโลยีสารสนเทศมาช่วยขับเคลื่อนเศรษฐกิจให้เดินหน้า สามารถแข่งขันได้
ดังนั้น สศก. ในฐานะศูนย์กลางระบบเครือข่ายและระบบการเชื่อมโยงสารสนเทศการเกษตรของกระทรวงเกษตรและสหกรณ์ ได้เห็นถึงความจำเป็นที่จะนำข้อมูลข่าวสารด้านการเกษตร ให้ส่งตรงถึงเกษตรกรโดยผ่านอุปกรณ์โทรศัพท์เคลื่อนที่ (Smart Device) จึงได้ดำเนินการพัฒนา Mobile Application ให้ใช้ได้ทั้งระบบ iOS และ Android ในชื่อ Application “OAE.-Ag-Info”
ทั้งนี้ เพื่อรายงานราคาสินค้าเกษตรรายวันและรายสัปดาห์ ให้เกษตรกรรับทราบความเคลื่อนไหวของราคาแต่ละตลาดทั่วประเทศ โดยสามารถเปรียบเทียบกับราคารับซื้อของแต่ละตลาด ซึ่งจะช่วยให้เกษตรกรใช้ประกอบการตัดสินใจในการขายผลผลิตได้อย่างรวดเร็วทันต่อสถานการณ์
นอกจากนี้ สศก.จะได้เร่งพัฒนา Mobile Application “OAE.-Ag-Info” ให้มีความสมบูรณ์และครอบคลุมกับความต้องการของเกษตรกรให้มากยิ่งขึ้น โดยกำหนดระบบบริการเพิ่มเติม ซึ่งคาดว่าจะสามารถพร้อมให้บริการเพิ่มในเดือนธันวาคม 2558
