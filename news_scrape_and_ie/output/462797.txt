โบรกฯคาดกำไรสุทธิกลุ่มแบงก์ Q3/58 ร่วงหนัก สินเชื่อโตต่ำ 1% ส่วนต่างอัตราดอกเบี้ยสุทธิต่ำ 3% แบกภาระตั้งสำรองฯเพิ่มตาม NPL แนะ เน้นลงทุนรายตัวในกลุ่มอสังหาริมทรัพย์
นายวรุตม์ ศิวะศริยานนท์ กรรมการผู้จัดการสายวิจัย บริษัทหลักทรัพย์ (บล.) เอเชีย เวลท์  เปิดเผยว่า ภาพรวมผลการดำเนินงานของกลุ่มธนาคารพาณิชย์ ในไตรมาส 3/58 คาดว่ากำไรสุทธิจะลดลง เมื่อเทียบกับช่วงไตรมาส 2/58 ที่ผ่านมา ที่ทำได้ 51,572 ล้านบาท และจากช่วงเดียวกันของปีก่อน ที่อยู่ที่ 54,272 ล้านบาท โดยมีสาเหตุหลักมาจากการตั้งสำรองเผื่อหนี้สงสัยจะสูญของแต่ละแบงก์ที่เพิ่มมากขึ้น ตามปัญหาหนี้เสียที่เพิ่มขึ้นในช่วงที่ผ่านมา
โดยเฉพาะธนาคารไทยพาณิชย์ (SCB) ธนาคารกรุงไทย (KTB) และธนาคารทิสโก้ (TISCO) ในฐานะเจ้าหนี้รายใหญ่ บมจ.สหวิริยาสตีลอินดัสตรี (SSI) ที่มีบริษัทย่อยในประเทศอังกฤษ ชื่อ SSI UK ซึ่งต้องหยุดดำเนินการไป และมีหนี้เสีย (เอ็นพีแอล) เกิดขึ้น จนต้องตั้งสำรองเพิ่มจากปกติ ขณะที่การขยายตัวของสินเชื่อในระบบธนาคารพาณิชย์ยังอยู่ในระดับต่ำจากภาวะเศรษฐกิจที่ยังอ่อนแอ
ด้านเงินฝากมีการขยายตัวไม่มากเช่นกัน เนื่องจากแบงก์ยังไม่ได้เร่งระดมเงินฝากเข้ามา เพราะจะเป็นภาระต้นทุนเพิ่มขึ้น
ส่วนรายได้จากค่าธรรมเนียม (ค่าฟี) โดยรวมของกลุ่มธนาคารพาณิชย์ ประเมินว่ากลุ่มบริษัทย่อยทั้ง บล. และบริษัทหลักทรัพย์จัดการกองทุน (บลจ.) มีความน่าเป็นห่วง เนื่องจากสถานการณ์ปริมาณการซื้อขายหลักทรัพย์ที่หดตัว
ขณะที่ บล.ฟิลลิป (ประเทศไทย) มองหุ้นไทยยังคงผันผวนต่อเนื่อง โดยมีแรงกดดันจากตัวเลข PMI ภาคการผลิตของจีนที่ ออกมาต่ำกว่าเป้า รวมถึงแรงขายสุทธิของต่างชาติ
โดยมองแนวโน้มการลงทุน ให้นักลงทุนติดตามตัวเลขเศรษฐกิจทั้งของสหรัฐฯ และจีน รวมถึงความคืบหน้าของนโยบายการกระตุ้นเศรษฐกิจของไทยที่จะออกมาเพิ่มเติมในสัปดาห์หน้า ด้านเทคนิคให้แนวรับ 1,360 จุด ส่วนแนวต้าน 1,380 จุด
หุ้นที่น่าลงทุน ในกลุ่มรับเหมาฯ UNIQ ซึ่งได้รับประโยชน์จากโครงการต่างๆที่จะออกมาปีหน้า และโอกาสในการเติบโตมีมากกว่าบริษัทใหญ่ ขณะที่หุ้น SYNTEC เป็นหุ้นที่น่าสนใจ ที่เน้นก่อสร้างคอนโดและห้าง เลือกรับงานที่มี margin สูงได้ และสามารถก่อสร้างได้เร็วและมีคุณภาพ

ขอบคุณข้อมูลเพิ่มเติมจาก  ประชาชาติธุรกิจ
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

