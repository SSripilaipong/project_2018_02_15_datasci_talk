“โรบินสัน” ทุ่ม 200 ล้าน รีโนเวตห้างใหม่ หวังตอบโจทย์ไลฟ์สไตล์คนรุ่นใหม่ พร้อมจัดเต็มกิจกรรมปลุกยอดขายไตรมาสสุดท้าย กระตุ้นช่วงไฮซีซั่น
นายอลัน ทอมสัน กรรมการผู้จัดการใหญ่ บริษัท ห้างสรรพสินค้าโรบินสัน จำกัด (มหาชน) เปิดเผยว่า เพื่อรับมือกับการแข่งขันของธุรกิจรีเทล และไลฟ์สไตล์ของผู้บริโภคที่เปลี่ยนไป บริษัทจึงได้ปรับโฉมห้างให้มีความเป็นไลฟ์สไตล์มากขึ้น ในคอนเซ็ปต์ “Lifestyle Department Store” ไม่ว่าจะเป็นการตกแต่งภายใน การมีแบรนด์สินค้าที่สามารถรองรับความต้องการของลูกค้าได้ครบยิ่งขึ้น โดยเริ่มทำการปรับโฉมแล้วที่สาขาระยอง และบุรีรัมย์ อย่างไรก็ตามจะมีการเปิดตัวโฉมใหม่ที่สาขารังสิต และศรีราชาเพิ่มเติม จากนั้นจะทยอยรีโนเวตสาขาอื่นต่อไป
โดยได้ทุ่มงบฯจำนวน 200 ล้านบาท สำหรับปรับปรุงสาขารังสิต และคาดว่าจะช่วยสร้างการเติบโตให้สาขาดังกล่าวได้ 20% หรือมีลูกค้าที่มาใช้บริการในศูนย์วันธรรมดา 17,000 คน และ 36,000 คนในวันเสาร์-อาทิตย์
นอกจากนี้ในช่วงไตรมาสสุดท้าย บริษัทได้เตรียมงบฯการตลาดไว้ที่ 180 ล้านบาท สำหรับแคมเปญใหญ่ 2-3 แคมเปญ เพื่อกระตุ้นช่วงไฮซีซั่น ที่ผู้บริโภคมีการจับจ่ายสินค้าจำนวนมากสำหรับเทศกาลต่าง ๆ รวมถึงร่วมมือกับพันธมิตรรายใหม่ เพื่อขยายฐานลูกค้าที่มีไลฟ์สไตล์สอดคล้องกับห้างด้วย พร้อมกับเตรียมแผนพัฒนาพื้นที่ในสาขาต่างจังหวัดเพื่อเป็นแลนด์มาร์กในการจัดกิจกรรมเคานต์ดาวน์อีกด้วย

ขอบคุณข้อมูล / ภาพ จาก  ประชาชาติธุรกิจ
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
