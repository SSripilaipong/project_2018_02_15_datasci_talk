‘อภิรัชต์’  เอาจริง! จ่อชงยึดทรัพย์ผู้ค้า  ‘สลากแพง’  ขายเกินใบละ 80 บาท รอถก สตช.ใช้กฎหมายจัดการ
25 ก.ย.58 พล.ต.อภิรัชต์ คงสมพงษ์ ประธานคณะกรรมการสลากกินแบ่งรัฐบาล เผยว่า สำนักงานสลากฯ เตรียมหารือร่วมกับสำนักงานตำรวจแห่งชาติ (สตง.) เพื่อให้เจ้าหน้าที่ตำรวจดำเนินกฎหมายตามมาตรา 44 ที่คณะรักษาความสงบแห่งชาติ (คสช.) กำหนดไว้
หากผู้ค้าสลากฯ ขายสลากฯ เกินราคาใบละ 80 บาท จะได้รับโทษต้องระวางโทษสูงสุดจำคุกไม่เกิน 1 เดือน หรือปรับสูงสุดไม่เกิน 10,000 บาท หรือทั้งจำทั้งปรับ โดยจะกำหนดกรอบของโทษให้ชัดเจน เพื่อให้เจ้าหน้าที่ใช้กฎหมายตรงกันทุกพื้นที่ ซึ่งจะเริ่มตั้งแต่งวดวันที่ 1 พ.ย.58 เป็นต้นไป
เบื้องต้น จะเริ่มจากมาตรการแบบเบาไปหาหนัก เช่น หากโดนจับกุมครั้งแรกจะถูกปรับรายละ 5,000 บาท และถูกจำคุก 7-10 วัน แต่หากผู้ค้าสลากฯ รายเดิมยังกระทำผิดซ้ำอีกจะต้องได้รับโทษสูงสุด จำคุกไม่เกิน 1 เดือน หรือปรับสูงสุดไม่เกิน 10,000 บาท
ขณะเดียวกัน สำนักงานสลากฯ ยังได้เตรียมแนวทางควบคุมสลากฯ เกินราคาในระยะที่ 2 หากยังพบว่ายังมีพื้นที่ใดที่ยังขายสลากฯ เกินราคาใบละ 80 บาทอีก ซึ่งได้เตรียมแผนรองรับไว้แล้ว เพื่อเพิ่มความเข้มข้นในการควบคุม แต่ต้องการใช้มาตรา 44 อย่างเต็มที่เสียก่อน
เบื้องต้น คาดว่าโทษครั้งนี้หากผู้ค้าสลากฯ ยังขายสลากฯ เกินราคาอีก จะได้รับโทษ เช่น ถูกยึดทรัพย์ เป็นต้น แต่ยังมองว่าโทษดังกล่าวคงเบาเกินไป ซึ่งคาดว่าจะสามารถเริ่มใช้มาตรการควบคุมราคาสลากฯ ระยะที่ 2 ในช่วงต้นปี 59 นี้อย่างแน่นอน
ข้อมูล naewna
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
