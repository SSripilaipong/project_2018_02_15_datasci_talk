อีกหนึ่งทางเลือก! ใส่ไอเดียลงกระถาง  ‘ดอกไม้ประดิษฐ์’  อาชีพบ้าน ๆ สร้างรายได้ง่าย ๆ แต่คุ้มเกินคาด
วันนี้  MThai News  จะพาคุณผู้อ่านไปล้วงลึกเกี่ยวกับอาชีพ  ‘ดอกไม้ประดิษฐ์’   ที่ตอนนี้ถือได้ว่ากำลังมาแรงแซงทางโค้งดอกไม้สดไปเป็นที่เรียบร้อย เพราะนอกจากจะผลิตออกมาได้เหมือนจริงแล้ว ยังสามารถเก็บไว้ได้นาน ไม่เหี่ยวเฉา และที่สำคัญนำมาประดับตกแต่งบ้าน หรือเป็นของขวัญเนื่องในโอกาสต่าง ๆ ได้อีกด้วย
งานนี้ใครที่กำลังมองหาอาชีพเสริม คอลัมน์  108 อาชีพทำเงิน  ขอแนะนำให้ธุรกิจ  ‘ร้านดอกไม้ประดิษฐ์’  เป็นอีกหนึ่งทางเลือกสำหรับคนรุ่นใหม่ หรือแม้แต่คุณปู่ คุณย่า คุณตา คุณยาย วัยเกษียณ
ว่าแล้วทีมงานเราก็ได้ออกไปตระเวนหาแหล่งซื้อ-ขาย ดอกไม้ประดิษฐ์ จนไปเจอเข้ากับ  ‘ป้าแต๋ว’   เจ้าของร้าน  ‘สมศิริ ฟลาวเวอร์’  ที่ตลาดนัดธนบุรี หรือสนามหลวง 2 ซึ่งนับเป็นสถานที่ที่มีร้านดอกไม้ประดิษฐ์เยอะแยะมากมายจริง ๆ
โดย  ‘ป้าแต๋ว’   ได้เล่าให้เราฟังถึงจุดเริ่มต้นของร้าน  ‘สมศิริ ฟลาวเวอร์’  ว่า  “ตอนแรกลูกชายไปรับของพวกงานไม้ ที่แกะเป็น แจกัน เชิงเทียน ของประดับบ้านต่าง ๆ จากเชียงใหม่มาขาย แต่ดูท่าแล้วไปไม่รอด เราก็เลยลองคิดเล่น ๆ หาอะไรที่เก็บได้นาน ไม่มีวันหมดอายุ ขนส่งง่าย ซื้อได้เรื่อย ๆ มาขายดีไหม ซึ่งในซอยนั้นก็มีอุปกรณ์จัดสวนกับดอกไม้ประดิษฐ์ขายอยู่ 2 ร้าน เลยลองศึกษาหาข้อมูล จนมีโอกาสได้เจอเซลล์โรงงานผลิตที่เขามาส่งของ ทำให้ง่ายขึ้นและสามารถนำมาสานต่อกับของลูกชายได้ “
เรียกได้ว่าเป็นการเริ่มต้นแบบไม่ได้ตั้งใจจริง ๆ แต่ก็เพราะด้วยความไม่ตั้งใจนี่แหละ ที่ทำให้  ‘ป้าแต๋ว’  มีรายได้เข้ามาเป็นกอบเป็นกำ จนตัวเองก็คาดไม่ถึง !!
“เรื่องรายได้เป็นอะไรที่ไม่ได้โฟกัส เพราะตั้งใจแค่เข้ามาช่วยลูกชาย แต่อยู่ ๆ มันกลับได้เยอะจนเราเองยังตกใจ โดยช่วงแรก ๆ ที่ยังไม่ลงตัวก็ได้แค่พอค่าเช้าร้าน ค่าใช้จ่ายในบ้าน เงินที่จะเอามาหมุนลงของเท่านั้น แต่พอทุกอย่างเริ่มลงตัว มีลูกค้าประจำ มีสต๊อกร้าน เฉลี่ยยอดขายต่อเดือนแล้วจะอยู่ที่ 3-4 แสนบาท บ้างร้านที่เจ้าใหญ่ ๆ กว่าเราเดือนละเป็นล้านเลยก็มี เพราะดอกไม้ประดิษฐ์ เป็นสินค้าซื้อมาขายไปเลยคืนทุนเร็ว”
ด้วยยุคสมัยที่เปลี่ยนแปลงไปตามกาลเวลา เราจึงต้องหาทางเพิ่มมูลค่าให้กับ  ‘ดอกไม้ประดิษฐ์’  ที่ธรรมดา ให้กลายเป็นดอกไม้ประดิษฐ์สารพัดประโยชน์ !?
“บางครั้งก็จะมีลูกค้าที่เขามาร้านและชอบดอกไม้ที่เราจัดตั้งโชว์ไว้ ก็จะถามว่าขายไหม เราเลยปิ้งไอเดียสร้างมูลค่าให้ดอกไม้ประดิษฐ์ โดยการนำมาจัดเป็นช่อ จัดลงกระถาง หรือแจกัน ซึ่งพอนำมาจัดเป็นรูปแบบต่าง ๆ ก็สามารถนำไปประดับตกแต่งบ้านได้ หรือเป็นของขวัญแสดงความยินดี เนื่องในโอกาสต่าง ๆ ทำให้เราได้เงินสองต่อ และยังทำให้เราระบายสต๊อกได้เร็วขึ้น โดยปัจจุบันมีร้านที่จัดดอกไม้ประดิษฐ์ขายมารับดอกไม้จากเราไปจัดอยู่หลายร้าน ถือว่าเป็นการสร้างมูลค่าได้เยอะทีเดียว”
ถือว่าร้าน  ‘สมศิริ ฟลาวเวอร์’  เป็นรุ่นแรก ๆ ในสนามหลวง 2 เลยก็ว่าได้ เพราะ  ‘ป้าแต๋ว’  ทำการค้ามานานกว่า 10 ปี จนมีลูกค้าประจำที่แวะเวียนกันมาอุดหนุนมากมายขนาดนี้ ?
“ลูกค้าที่ร้านก็จะมีแตกต่างกันไป ถ้าเป็นขาจรก็จะมาเดินดูไปตกแต่งบ้าน ใส่แจกันไหว้พระ จะได้ไม่ต้องเปลี่ยนบ่อย ใช้ไม่เยอะก็จะประมาณนี้ แต่อย่างลูกค้าประจำก็จะเป็น ข้าราชการ คุณครู ที่มาซื้อไปจัดซุ้มตามงานสัมมนา งานโรงเรียน ร้านตามต่างจังหวัด ก็จะเข้ามารับจากเราไปขาย หรือวัดต่าง ๆ ที่ซื้อไปใช้แทนดอกไม้สดเอาไว้ให้คนนำไปกราบไหว้พระ และก็ร้านในสนามหลวง 2 ด้วยกัน เพราะร้านเราจะสต๊อกของไว้เยอะ มีพวกดอกไม้แปลก ๆ ที่หายาก”
สำหรับการดูแลรักษาดอกไม้ประดิษฐ์นั้น  ‘ป้าแต๋ว’   มีเทคนิคง่าย ๆ  เพียงแค่นำน้ำเปล่ามาผสมกับน้ำยาล้างจาน หรือผงซักฟอก ก่อนนำดอกไม้ลงไปแช่ทิ้งไว้ประมาณ 1-2 นาที แล้วเอาขึ้นมาตากแดดจนแห้ง เพียงเท่านี้ดอกไม้ก็จะกลับมาสีสันสดใสเหมือนใหม่อีกครั้ง ในกรณีที่ซื้อมาเก็บไว้เป็นเวลานานจนสีหมอง แต่หากเป็นกรณีชำรุด ใบหลุด กลีบหลุด ก็ใช้กาวร้อนเข้ามาช่วยซ่อมแซม เพื่อต่ออายุการใช้งานไปได้อีกนาน
ต้องยอมรับจริง ๆ เลยว่า ตอนนี้ ดอกไม้ประดิษฐ์ ได้กลายเป็นอีกหนึ่งทางเลือกของคนที่กำลังมองหาของขวัญ เนื่องในโอกาสต่าง ๆ เช่น ขึ้นบ้านใหม่ ฉลองเปิดร้านใหม่ เทศกาลปีใหม่ วันวาเลนไทน์ วันรับปริญญา หรือจะเป็นการจัดซุ้มสัมมนางานโรงเรียน งานฝีมือประดับตกแต่งบ้าน และที่สำคัญยังสามารถสร้างรายได้ให้กับพ่อค้า แม่ค้า ได้อีกด้วย
ส่วนใครที่สนใจหรือกำลังมองหาดอกไม้ไว้ตกแต่งบ้านแทนดอกไม้สดที่ไม่ต้องคอยเปลี่ยนบ่อย ๆ ก็อย่าลืมไปอุดหนุนร้าน  ‘ป้าแต๋ว ‘ กันได้ที่  ตลาดนัดธนบุรี หรือที่รู้จักกันในชื่อ สนามหลวง 2 เปิดขายทุกวันจันทร์-อาทิตย์ หากกลัวไปแล้วร้านจะปิดก็สามารถโทรศัพท์เข้าไปสอบได้ที่เบอร์ 085-3768339
ขอบอกก่อนเลยว่า ร้านนี้เขามีของให้คุณ ๆ เลือกเยอะแยะมากมาย โดยเฉพาะดอกไม้ที่หายาก เรียกว่าเป็นจุดเด่นของร้านเลยก็ว่าได้ เพราะแม้แต่แม่ค้าร้านอื่น ๆ ก็ยังต้องมาขอซื้อจากร้าน  ‘สมศิริ ฟลาวเวอร์’

ภาพร้านดอกไม้ประดิษฐ์ ‘สมศิริ ฟลาวเวอร์’ ดูแล้วแถบไม่ต่างจากดอกไม้สดจริง ๆ














เฌอมาณย์ นาคพิทักษ์  : เขียน/ภาพ
ติดตามคอลัมน์ 108 อาชีพทำเงิน อื่น ๆ ได้ที่นี่  news.mthai.com/economy
MThai News
