สำนักงานสลากฯ เตือนประชาชนอย่าหลงเชื่อมิจฉาชีพชวนขึ้นทะเบียนซื้อสลาก ล่อเปิดบัญชีแบงก์กรุงไทยแลกโควตา
พล.ต.ฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล เปิดเผยว่า สำนักงานสลากฯ ขอเตือนประชาชน อย่าหลงเป็นเหยื่อกลุ่มมิจฉาชีพที่เข้ามาให้เปิดบัญชีกับธนาคารกรุงไทย จำกัด (มหาชน)
เพื่อใช้ในโครงการสั่งซื้อ-สั่งจองล่วงหน้าสลากกินแบ่งรัฐบาล (ลอตเตอรี่) หรือหลอกลวงว่าจัดสรรโควตาสลากฯได้ โดยยืนยันประชาชนทุกรายมีสิทธิ์เข้าโครงการได้ทุกคน และไม่ต้องผ่านกลุ่มหรือบุคคลใดดำเนินการให้
ทั้งนี้ หากกลุ่มมิจฉาชีพ หรือบรรดายี่ปั๊ว ซาปั๊ว ที่เข้ามาแฝงตัวเปิดบัญชีกับธนาคารกรุงไทย เพื่อใช้ในโครงการสั่งซื้อ-สั่งจองล่วงหน้าสลากฯ ด้วยการสร้างความปั่นป่วนการจำหน่ายสลากฯในแต่ละงวด ส่งผลให้เกิดภาวะสลากฯ ล้นตลาด เชื่อว่าจะไม่ส่งผลกระทบต่อการจำหน่ายสลากฯ
เนื่องจากระบบการสั่งซื้อ-สั่งจองสลากฯล่วงหน้า จะใช้การตัดยอดเงินผ่านบัญชีของธนาคารกรุงไทยของประชาชนที่เปิดบัญชีไว้ที่ทำรายการสำเร็จเท่านั้น สามารถทำได้ 3 ช่องทาง ได้แก่ ผ่านเคาน์เตอร์ของธนาคารกรุงไทยกว่า 1,200 สาขาทั่วประเทศ
ผ่านระบบเอทีเอ็ม และระบบเน็ตแบงค์ หากกลุ่มมิจฉาชีพ หวังซื้อสลากฯไว้จำนวนมาก เพื่อกักตุนสลากฯ เพราะสร้างมูลค่าเพิ่มให้สลากฯ แต่อาจจะขายสลากฯได้หรือไม่ได้นั้น คงต้องรับความเสี่ยงไว้เอง เพราะสำนักงานสลากฯ ไม่มีนโยบายรับซื้อสลากฯ คืน

ขอบคุณข้อมูลจาก อาร์วายทีไนน์
ติดตามข่าวสารอื่น ๆ ที่น่าสนใจได้ที่นี่ news.mthai.com
MThai News

