เกษตรกร เผย ยอดสั่งซื้อ-สั่งจองหัวพันธุ์ดอกกระเจียวจากต่างประเทศมากกว่า 5 แสนหัว สร้างรายได้ 5 – 10 ล้านบาท
ที่ตำบลอินทขิล อำเภอแม่แตง จังหวัดเชียงใหม่  บนพื้นที่กว่า 50 ไร่ มีการปลูกทุ่งปทุมมา (ดอกกระเจียว) หรือ ทิวลิปสยาม ที่กำลังบานสะพรั่งสวยงาม ส่งผลให้นักท่องเที่ยวมาถ่ายภาพเป็นที่ระลึกจำนวนมาก
นายบุญส่วย และ นางเพ็ญ เมฆคนอง เจ้าของทุ่งดอกกระเจียว เปิดเผยว่า ขณะนี้ดอกกระเจียวกำลังเป็นที่ต้องการของตลาด โดยเฉพาะตลาดต่างประเทศ ซึ่งจะส่งขายประเทศเนเธอร์แลนด์ในช่วงฤดูหนาว หรือในช่วงเดือนธันวาคม โดยมีราคาดี ถึงหัวละ 5 – 10 บาท  และบางส่วนจะขายให้กับแม่ค้าที่เดินทางมาซื้อในราคาถูก โดยจะขายที่จำนวน 10 ดอก ราคา15 บาท นอกจากนี้ไม่เพียงแต่ขายดอกอย่างเดียว ยังมีการเด็ดดอกทิ้งเพื่อเลี้ยงหัวพันธุ์ให้มีขนาดใหญ่ประมาณ 2 เซนติเมตร และนำไปขายต่อ
ทั้งนี้ในแต่ละปี จะมีลูกค้าชาวต่างชาติเดินทางมาที่สวน เพื่อคัดเลือกหัวพันธุ์และนำไปปลูกขายในต่างประเทศ  โดยในต่างประเทศจะขายราคาสูงถึงดอกละประมาณ 2 ยูโร หรือ ประมาณ 70 บาท ซึ่งชาวเนเธอร์แลนด์จะเรียกดอกกระเจียวกันว่า ทิวลิป สยาม
ขณะที่นางลำพู เมฆคนอง บุตรสาวเจ้าของสวน กล่าวว่า ขณะนี้มียอดสั่งซื้อ-สั่งจองหัวพันธุ์ ทิวลิปสยาม จากต่างประเทศ มากกว่า 5 แสนหัว  โดยจะขึ้นอยู่กับฤดูกาล ซึ่งแต่ละปีจะมียอดการสั่งจำนวนไม่เท่ากัน บางปีนิยมพันธุ์แคระสีขาว นำไปปลูกเป็นไม้กระถาง ซึ่งมียอดสั่งซื้อมากถึง 1 ล้านหัว ส่งผลให้แต่ละปี ทำเงินได้ถึง 5 – 10 ล้านบาท โดยเฉพาะจากลูกค้าในตลาดแถบยุโรปที่นิยมกันเป็นจำนวนมาก

ติดตามข่าวสารอื่น ๆ ที่น่าสนใจได้ที่นี่ news.mthai.com
MThai News


