รัฐมนตรีว่าการกระทรวงการคลัง ย้ำ รัฐบาลยังไม่มีแนวคิดใช้ ม.44 ขายหุ้น PTT-THAI-TMB เพื่อรองรับภาระค่าใช้จ่ายรัฐบาลในปี 59 และโครงการประชารัฐ รวมทั้งภาระหนี้จำนำข้าว
นายอภิศักดิ์ ตันติวรวงศ์ รัฐมนตรีว่าการกระทรวงการคลัง กล่าวว่า กระทรวงการคลังไม่มีแนวคิดที่จะขายหุ้นรัฐวิสาหกิจที่ถืออยู่ ไม่ว่าจะเป็น หุ้นปตท. // การบินไทย // และธนาคารทหารไทย หลังมีกระแสข่าวว่า คลังจะใช้มาตรา44 ขายหุ้นดังกล่าว เพื่อแบ่งเบาภาระค่าใช้จ่ายของภาครัฐ และเป็นเม็ดเงินลงทุนโครงสร้างพื้นฐาน
ทั้งนี้ รัฐบาลจะจัดตั้งกองทุนโครงสร้างพื้นฐาน หรือ Infrastructure Fund ขนาดใหญ่กองเดียว เพื่อระดมทุนสำหรับใช้ในการก่อสร้างโครงการขนาดใหญ่แทน ซึ่งขนาดของกองทุน รวมถึงผลตอบแทนที่คาดว่าจะได้รับ ยังไม่มีการกำหนดในขณะนี้
นายอภิศักดิ์ กล่าวต่อว่า กองทุนโครงสร้างพื้นฐานจะเปิดกว้างให้นักลงทุนทั้งไทยและต่างประเทศเข้ามาลงทุน ซึ่งรัฐบาลอาจจะค้ำประกันผลตอบแทนให้นักลงทุน เพื่อเป็นการจูงใจนักลงทุน

ติดตามข่าวสารอื่น ๆ ที่น่าสนใจได้ที่นี่ news.mthai.com
MThai News

