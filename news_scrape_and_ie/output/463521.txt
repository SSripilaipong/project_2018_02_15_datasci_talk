บขส. ปรับตัวสู้การแข่งขันที่สูง งัดมาตรการเข้าถึงทุกพื้นที่ ที่ผู้โดยสารต้องการ พร้อมพัฒนาสถานีขนส่งในแต่ละจังหวัดให้ดียิ่งขึ้น
นายมาโนช สายชูโต รองกรรมการผู้จัดการใหญ่ฝ่ายธุรกิจเดินรถ บริษัท ขนส่ง จำกัด หรือ บขส.  กล่าวว่า บขส. ได้ปรับตัวรองรับการแข่งขันที่สูงขึ้น โดยเฉพาะกับสายการบินต้นทุนต่ำ (โลว์คอสต์แอร์ไลน์) และกรณีการเกิดขึ้นของรถไฟความเร็วสูงในอนาคต แต่ยังเชื่อว่าจะแข่งขันในเรื่องของราคาได้ พร้อมทั้ง จะใช้จุดแข็งของรถโดยสาร ที่สามารถแวะจอดรับส่งผู้โดยสารได้ในทุกจังหวัดตลอดเส้นทาง และเข้าถึงทุกพื้นที่ที่ผู้โดยสารต้องการ
นอกจากนี้ จะร่วมมือกับกระทรวงมหาดไทย เข้าไปพัฒนาสถานีขนส่งในแต่ละจังหวัดให้มีคุณภาพมากขึ้น  อย่างไรก็ตาม ในส่วนการแข่งขันกับรถไฟความเร็วสูงที่จะมีขึ้นในอนาคตนั้น เชื่อว่าเมื่อเปิดให้บริการแล้วในเส้นทางสำคัญ กรุงเทพฯ – เชียงใหม่ บขส.ยังแข่งขันได้ เนื่องจากราคาค่าโดยสารที่ยังแตกต่างกันมาก ซึ่งคาดว่าค่าโดยสารรถไฟความเร็วสูงจะมากกว่า 1,000 บาท ขณะที่ค่าโดยสารของ บขส.อยู่ที่ 800 บาท สำหรับรถปรับอากาศวีไอพี และรถโดยสารปรับอากาศชั้น 1 จะอยู่ที่ 500 บาท
ขณะเดียวกัน บขส.ได้จัดทำ แอปพลิเคชั่น “บขส.ชัวร์” เพื่อเจาะกลุ่มลูกค้าใหม่ โดยเฉพาะผู้ใช้บริการรถโดยสารระหว่างจังหวัดกลุ่มนักเรียน นักศึกษา ซึ่งตั้งเป้าเพิ่มผู้ใช้แอปพลิเคชั่น อีกปีละ 10,000 คนในอนาคต จากปัจจุบันมีฐานลูกค้าแล้ว 10,000 ราย

ติดตามข่าวสารอื่น ๆ ที่น่าสนใจได้ที่นี่ news.mthai.com
MThai News



