กรุงเทพมหานคร เผย เตรียมเก็บภาษีน้ำมัน วันที่ 15 ตุลาคม นี้ ชี้ หากสถานประกอบการ ไม่ยื่นชำระภาษีภายในกำหนดต้องระวางโทษทั้งจำทั้งปรับ
นายจุมพล สำเภาพล รองผู้ว่าราชการกรุงเทพมหานคร (กทม.) กล่าวว่า ตามที่กทม.ได้ประกาศใช้ข้อบัญญัติกรุงเทพมหานคร เรื่อง การเก็บภาษีบำรุงกรุงเทพมหานครสำหรับน้ำมันเบนซินและน้ำมันที่คล้ายกัน รวมถึงก๊าซปิโตรเลียมจากสถานการค้าปลีก พ.ศ. 2558  และจะมีผลบังคับใช้ตั้งแต่วันที่ 15 ตุลาคมเป็นต้นไป
ทั้งนี้ เพื่อให้การจัดเก็บภาษีดังกล่าวเป็นไปด้วยความเรียบร้อยมีประสิทธิภาพ  สำนักการคลังจึงกำหนดจัดประชุมฝ่ายรายได้ทุกสำนักงานเขต ซึ่งมีหน้าที่จัดเก็บภาษี  เพื่อซักซ้อมแนวทางการจัดเก็บภาษี ในวันที่ 6 ตุลาคม ที่ศาลาว่าการกทม. และจะจัดประชุมผู้ประกอบการสถานีบริการน้ำมัน ที่มีอยู่ในกรุงเทพฯประมาณ 800 แห่ง เพื่อให้สถานประกอบการได้ทราบถึงหน้าที่และวิธีการชำระภาษีดังกล่าวในวันที่ 9 ตุลาคม 2558นี้
นายจุมพล กล่าวว่า ผู้ประกอบการสถานการค้าปลีกน้ำมันและก๊าซปิโตรเลียมในพื้นที่เขตกรุงเทพฯ มีหน้าที่ยื่นแบบแสดงรายการพร้อมกับชำระภาษีบำรุงกรุงเทพมหานคร ให้แก่กทม. จากปริมาณการจำหน่ายในแต่ละเดือนในอัตราลิตรละ 5สตางค์ ซึ่งคาดว่าจะทำให้กทม.สามารถจัดเก็บรายได้เพิ่มขึ้นปีละหลายร้อยล้านบาท
หากสถานประกอบการ ไม่ยื่นแบบแสดงรายการพร้อมชำระภาษีภายในกำหนด ต้องระวางโทษจำคุกไม่เกิน 3 เดือน หรือปรับไม่เกิน 10,000 บาท หรือทั้งจำทั้งปรับ และในกรณีที่ผู้เสียภาษีค้างชำระ  กทม.มีอำนาจสั่งยึดและสั่งขายทอดตลาดทรัพย์สินของผู้ต้องรับผิดชอบเสียภาษี ได้โดยมิต้องขอให้ศาลออกหมายยึดหรือสั่ง

ขอบคุณข้อมูลจาก มติชน

ติดตามข่าวสารอื่น ๆ ที่น่าสนใจได้ที่นี่ news.mthai.com
MThai News


