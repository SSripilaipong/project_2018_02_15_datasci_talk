เลขาธิการ กสทช. เผย เอไอเอส สามารถให้บริการลูกค้ามือถือคลื่นความถี่ 900 MHz ต่อได้ ตามแผนเยียวยาผู้บริโภค
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  เปิดเผยว่า หลังสัมปทานโทรศัพท์เคลื่อนที่ระหว่าง บริษัท ทีโอที จำกัด (มหาชน) หรือ (ทีโอที) และ บริษัท แอดวานซ์ อินโฟร์ เซอร์วิส จำกัด (มหาชน) หรือ (เอไอเอส) สิ้นสุดลงเมื่อวันที่ วันที่ 30 กันยายน ที่ผ่านมา การให้บริการลูกค้าที่ค้างอยู่ในระบบกว่า 2.4 ล้านเลขหมาย ยังสามารถดำเนินได้ต่อเนื่อง ซึ่งเป็นการเข้าสู่ช่วงเวลาเยียวยาผู้บริโภคตามประกาศของ กสทช. เรื่องมาตรการคุ้มครองผู้ใช้บริการในกรณีสิ้นสุดการอนุญาตสัมปทานหรือสัญญา การให้บริการโทรศัพท์เคลื่อนที่
โดยระบบยังเปิดให้ลูกค้าสามารถใช้ได้ต่อไป จนกระทั่ง กสทช. จะรับรองผลการประมูล ซึ่งตามกฎการประมูล คือ ภายใน 15 วันหลังจบการประมูล ซึ่งประมาณเดือน ตุลาคมนี้ กสทช.จะประกาศวันที่ชัดเจนอีกครั้ง และระบุวันเริ่มต้นที่ผู้ให้บริการต้องแจ้งการปิดระบบให้ลูกค้าทราบล่วงหน้า 30 วัน เพื่อให้โอนย้ายไปใช้รายอื่นตามสมัครใจ หากลูกค้าแบบเติมเงินไม่ต้องการย้าย หรือบางรายต้องการยกเลิกบริการ สามารถติดต่อไปยังค่ายมือถือ เพื่อขอรับเงินที่คงค้างในระบบคืนได้

ขอบคุณข้อมูลจาก  ประชาชาติธุรกิจ
ติดตามข่าวสารอื่น ๆ ที่น่าสนใจได้ที่นี่ news.mthai.com
MThai News
