“พล.ท.อภิรัชต์”  เผย กองสลาก ปรับการ  ‘จองซื้อสลาก’  ไม่เกิน 15 เล่ม จาก 50 เล่ม เริ่มงวด 16 พ.ย. เพื่อช่วยผู้ค้ารายย่อย
พลโท อภิรัชต์ คงสมพงษ์ ประธานคณะกรรมการสลากกินแบ่งรัฐบาล กล่าวว่า การเปิดขายสลากในงวดวันที่ 16 ตุลาคม 2558 มีผู้ค้าสลากฯ รายย่อยหลายราย ไม่ได้รับสลากฯ โดยสัดส่วนการซื้อสลากฯ กว่าร้อยละ 65 จะซื้อจำนวน 5 – 20 เล่มคู่ และอีกกว่า ร้อยละ 40 ซื้อจำนวน 25 – 50 เล่มคู่ ดังนั้น เพื่อกระจายสลากให้ถึงมือรายย่อยมากขึ้น สำนักงานสลากฯ จึงปรับลดจำนวนการจอง และการซื้อสลากฯ สูงสุดไม่เกิน 15 เล่ม ชั่วคราวไปจนกว่าจะเข้าสู่สมดุล หรือช่วงที่จะมีการจัดสรรสลากโควตาใหม่ช่วงเดือนธันวาคม

โดยจะเริ่มเปิดให้ซื้อและจองสลากล่วงหน้า วันที่ 18 – 22 ตุลาคม เป็นงวดซื้อวันที่ 1 พฤศจิกายน และจองล่วงหน้า งวดวันที่ 16 พฤศจิกายน 2558 ซึ่งจะทำให้สามารถกระจายสลากไปสู่ผู้ค้ารายย่อยได้เพิ่มขึ้นอีกกว่า 6 – 8 พันราย
พร้อมยืนยันว่า การจำหน่ายสลากครั้งนี้มีความโปร่งใส แต่การจำหน่ายสลากจองล่วงหน้างวดวันที่ 16 พฤศจิกายน สามารถจำหน่ายได้สูงสุด 130,000 เล่มคู่ หรือ 13 ล้านฉบับ เนื่องจาก ขีดความสามารถในการพิมพ์สลากได้จำนวน 50 ล้านฉบับคู่
กองสลากเล็งหารือสมคิดปล่อยสินเชื่อผู้ค้า
พลโท อภิรัชต์ คงสมพงษ์ ประธานคณะกรรมการสลากกินแบ่งรัฐบาล กล่าวว่า ที่ผ่านมาได้เข้าหารือกับ นายสมคิด จาตุศรีพิทักษ์ รองนายกรัฐมนตรี ในการให้ธนาคารออมสิน และธนาคารเพื่อการเกษตรและสหกรณ์การเกษตร หรือ ธ.ก.ส. เข้ามาปล่อยสินเชื่อให้ผู้ค้าสลากที่กู้หนี้นอกระบบมาซื้อสลาก
เบื้องต้น อาจใช้โครงการนาโนไฟแนนซ์ ช่วยเหลือผู้ค้าสลากที่เป็นหนี้นอกระบบ ซึ่งรัฐบาลอยู่ระหว่างพิจารณานโยบาย พร้อมกับจะประสานกับสำนักงานตำรวจแห่งชาติ ติดตามเจ้าหนี้ที่ปล่อยหนี้นอกระบบให้กับผู้ค้าสลากรายย่อยนำมาซื้อสลาก คิดอัตราดอกเบี้ยแพง ทำให้ผู้ค้าสลากมีภาระสูง เอาเปรียบ
นอกจากนี้ ในวันที่ 5 ตุลาคม 2558 กรมสรรพากร จะเรียก 1 ใน 5 ผู้ที่ได้รับโควตาสลากรายใหญ่เข้ามาตรวจสอบภาษี และจะทยอยเรียกมาพบจนครบ เพื่อย้อยดูบัญชีการค้าสลาก และสร้างความโปร่งใสในการค้าสลาก
