ธุรกิจเอาใจคนรักเจ้าเหมียว  KAFBO ที่ลับเล็บแมว  สินค้าประยุกต์จากกระดาษลูกฟูก สร้างสรรค์ให้เกิดดีไซน์สุดชิค
หลายคนปฏิเสธไม่ได้ว่าต่างก็แพ้ความน่ารักของสัตว์เลี้ยง โดยเฉพาะเจ้าสี่ขาคู่ใจคนไทย อย่างบรรดาน้องหมาน้องแมวทั้งหลาย ด้วยความขี้อ้อน ซุกซน ปนไร้เดียงสาตามแบบฉบับของแต่ละตัว ทำให้ปัจจุบันสัตว์เลี้ยงเหล่านี้กลายเป็นกระแสเทรนด์ฮิตไปแล้ว สังเกตได้จากเพจคนรักสัตว์ที่ผุดขึ้นมาอย่างกับดอกเห็ดในโลกออนไลน์

วันนี้ทีมข่าว MThai ขอเอาใจคอสัตว์เลี้ยงสุดแสบแสนซน โดยจะพาไปรู้จักกับเจ้าของธุรกิจสำหรับคนรักเจ้าเหมียว  ‘คุณโน๊ต ขวัญชนก อมรธนานุบาล’ กับธุรกิจ KAFBO ที่ลับเล็บแมวเหมียว จากกระดาษลูกฟูกดีไซน์เก๋

จุดเริ่มต้นแนวคิดที่แตกต่างด้วยการนำผลิตภัณฑ์ในอุตสาหกรรมครอบครัว ‘โรงงานกระดาษลูกฟูก’ มาต่อ ยอดสร้างมูลค่าเพิ่ม ผสมผสานกับความชอบส่วนตัว อย่างสัตว์เลี้ยงประจำบ้านสุดน่ารัก  นั่นคือที่มาของธุรกิจไอเดียล้ำนำเทรนด์ KAFBO ที่ลับเล็บเจ้าเหมียว สินค้าเอาใจคนรักแมว

‘โน๊ต ขวัญชนก อมรธนานุบาล’  เปิดเผยว่า อยากต่อยอดธุรกิจครอบครัวที่มีอยู่แล้ว โดยได้เริ่มมองจากสิ่งที่ตัวเองชอบและใกล้ตัวอย่างสัตว์เลี้ยง จนกระทั่งบังเอิญได้ดูคลิปแมวที่อยู่ในกล่องกระดาษ จึงเกิดจินตนาการความคิดขึ้นมาว่ากล่องนั้นน่าจะสามารถทำประโยชน์ให้กับแมว และสร้างมูลค่าได้
จากการจุดประกายความคิดแล้วก็ไม่รอช้า ลงมือทำตามไอเดียที่วางไว้รวมกับการออกแบบของเพื่อน จนได้ผลิตภัณฑ์เอาใจคนรักสัตว์  ที่ลับเล็บแมวจากกล่องกระดาษลูกฟูก สำหรับเจ้าเหมียวแสนซนทั้งหลาย ในแนวคิดสุดล้ำ “nine lifers หรือ แมว 9 ชีวิต”  สร้างเพื่อนให้แมวน้อยตัวโปรด ด้วยสัตว์อีกเก้าชนิด ได้แก่ ปลาวาฬ  หนู นก ฮิปโป  ไก่ หอยทาก วารัส สุนัขจิ้งจอก และ กบ

หันมาหยิบจับสินค้าแมวๆ เจ้าของธุรกิจก็ต้องเลี้ยงแมวสิ!
‘คุณโน๊ต ขวัญชนก’ เลี้ยงแมวแสนซนถึงสามตัว ชื่อปลาวาฬ ปลาทอง และปลาเงิน ซึ่งทั้งหมดได้มาจากเพื่อนๆ นำมาให้ อีกทั้งยังโชคดีที่มีแมวชื่อปลาวาฬ ตรงกับคอลเลคชั่นสินค้าอย่างเหมาะเจาะ นอกจากนี้เจ้าเหมียวทั้งสามได้เป็นพรีเซนเตอร์จำเป็นให้กับสินค้าอีกด้วย

นับเป็นสัญญาณที่ดีของธุรกิจที่ลับเล็บแมว KAFBO เนื่องจากได้เติบโตควบคู่กับกระแสสัตว์เลี้ยงในโลกออนไลน์ โดย ‘คุณโน๊ต ขวัญชนก’ ยังได้รู้จักกับเจ้าของเพจแมวชื่อดัง  ‘ทูนหัวของบ่าว’  ถือเป็นอีกช่องทางในการโปรโมทสินค้า ทำให้มีลูกค้าสั่งซื้อกันอย่างต่อเนื่อง ซึ่งได้เจาะกลุ่มลูกค้าทางโซเชียลมีเดีย เฟซบุ๊ก ไอจี รวมถึงมีเว็บไซต์ของร้านเองอีกด้วย
โดยทั่วไปแล้ว  “แมว”  เป็นสัตว์ที่มักจะใช้เท้าลับเล็บให้แหลมคมอยู่เสมอ ทำให้ผู้เลี้ยงมักประสบปัญหารอยขีดข่วนต่างๆ บนเฟอร์นิเจอร์ ข้าวของเครื่องใช้ภายในบ้าน จากวีรกรรมสุดแสบของเจ้าเหมียว สินค้าที่ลับเล็บแมวจึงถือว่าตอบโจทย์ปัญหาเหล่านี้อย่างแท้จริง เพราะหากคิดจะเลี้ยงเจ้าแมวเหมียวแล้ว ความเข้าใจในธรรมชาติของมันก็เป็นสิ่งสำคัญเช่นกัน

แม้โชคจะเข้าข้างหลายด้าน ก็ไม่พ้นที่จะมีปัญหาอุปสรรคบ้างเป็นเรื่องธรรมดาว่าไหม?
“ช่วงแรกมีปัญหาด้านการติดต่อสื่อสารผิดพลาด และคู่แข่งก็เริ่มมีมากขึ้น พยายามที่จะไม่เครียด และนำข้อผิดพลาดมาแก้ไข ด้วยการเอาดีไซน์ปรับพัฒนาตัวเองอยู่ตลอดเวลา”
แม้จะเติบโตมาพร้อมกับกระแสคนรักสัตว์ แต่ก็ไม่ง่ายเลยที่จะอยู่ในตลาดที่มีการแข่งขันสูง กว่า 2 ปีแล้วธุรกิจนี้ยังครองใจเจ้าเหมียวอย่างต่อเนื่อง เพราะมีจุดเด่นเฉพาะตัว!

“ด้านดีไซน์แ ละฟังก์ชั่น การใช้งานเป็นมากกว่าของเล่นสำหรับแมว เพราะแต่ละอันนำมาต่อกันได้ตามใจชอบ  มีช่องไว้สำหรับวางหนังสือ เป็นเฟอร์นิเจอร์ตกแต่งบ้านได้ด้วย โดยเจ้าของและเจ้าเหมียวสามารถใช้ร่วมกันได้อย่างลงตัว”
นอกจากนี้ ‘คุณโน๊ต’ ได้ฝากถึงคนรุ่นใหม่ที่สนใจอยากมีธุรกิจส่วนตัวด้วยว่า อยากให้ลองเอาสิ่งที่เราชอบมาเป็นแรงบันดาลใจ อย่างตนชอบสัตว์เลี้ยงเลยเริ่มต้นจากการทำสินค้าให้สัตว์เลี้ยง แม้ธุรกิจอาจจะล้มบ้าง แต่มันก็เป็นสิ่งที่เรารักและมีความสุขที่จะอยู่กับมัน ต่อไปในอนาคตจะมีช่องทางให้พัฒนาเรื่อยๆ เอง
ใครที่สนใจสินค้าดีๆ สำหรับสัตว์เลี้ยงตัวโปรดสามารถติดตามความเคลื่อนไว้ได้ที่  facebook เพียงเสิร์ชคำว่า KAFBO  ไอจี KAFBO_IG  ไลน์ KAFBO และ เว็บไซต์ www.KAFBO.com  หรือติดต่อสอบถามโทร.086-881-7433


















รุ่งฤดี ฤทธิสิทธิ์ : เขียน 
 ธเนตร พุทธิตระกูล : ภาพ
ติดตามสกู๊ปข่าวอื่นๆ ที่น่าสนใจได้ที่นี่  news.mthai.com
MThai News
