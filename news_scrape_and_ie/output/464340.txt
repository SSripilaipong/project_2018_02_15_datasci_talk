รองนายกรัฐมนตรี เร่ง คมนาคม พัฒนาเส้นทางรถไฟ เน้น กาญจนบุรี-กรุงเทพฯ เป็นเส้นทางแรก
นายสมคิด จาตุศรีพิทักษ์ รองนายกรัฐมนตรี เปิดเผยว่า ได้มอบหมายให้กระทรวงคมนาคมเร่งแผนการลงทุนก่อสร้างเส้นทางรถไฟที่จะเชื่อมต่อการขนส่งจากตะวันออกไปตะวันตกตอนล่าง โดยเน้นไปที่เส้นทางกาญจนบุรี-กรุงเทพฯ-ระยอง เป็นเส้นทางแรก
เนื่องจากมองว่าเส้นทางดังกล่าวเป็นเส้นทางที่มีศักยภาพ ทั้งเรื่องรถไฟโดยสาร และ การขนส่งสินค้า โดยมีผู้ประกอบการอุตสาหกรรมตลอดทั้งเส้นทาง หากเริ่มดำเนินการได้ จะสามารถขนส่งสินค้าไปเมียนมาร์ อินเดีย และบริเวณท่าเรือได้รวดเร็วมากขึ้น โดยคาดว่าจะเริ่มดำเนินการเปิดประมูลได้ภายในสิ้นปีนี้
ส่วนเส้นทางรถไฟจากแม่สอด-มุกดาหาร ที่เชื่อมต่อจากตะวันออกไปยังตะวันตกตอนบนนั้น จะดำเนินการเป็นเส้นที่ 2 ซึ่งเน้นการบริการด้านโดยสารเป็นหลัก โดยเฉพาะในจังหวัดใหญ่ภาคอีสาน อีกทั้งยังพัฒนาต่อเนื่องไปยังภาคเหนือและภาคตะวันตกได้ ซึ่งโครงการดังกล่าวจะมีความสำคัญที่จะพัฒนาเส้นทางมอเตอร์เวย์ควบคู่กับการพัฒนาระบบราง สามารถช่วยให้การเชื่อมต่อเกิดประสิทธิภาพมากขึ้น เนื่องจากขณะนี้การพัฒนาพื้นที่เขตเศรษฐกิจพิเศษทวาย ในเมียนมาร์เริ่มมีเอกชนเข้าไปเตรียมการลงทุนในพื้นที่แล้ว


ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

