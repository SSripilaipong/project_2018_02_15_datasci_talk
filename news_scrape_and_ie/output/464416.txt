กรมบัญชีกลาง เล็งหามาตรการควบคุมรายจ่าย หลังพบเบิกจ่ายค่ารักษาพยาบาลข้าราชการสูงกว่าวงเงินถึง 6,416 ล้านบาท หลังปรับปรุงสิทธิการเบิกจ่าย
วันที่ 6 ตุลาคม 2558 นายมนัส แจ่มเวหา อธิบดีกรมบัญชีกลาง เปิดเผยว่า กรมบัญชีกลางเตรียมหามาตรการควบคุมรายจ่าย หลังพบว่ามีการเบิกจ่ายงบประมาณกลางประจำปีงบประมาณ 2558 ในส่วนของค่าใช้จ่ายการรักษาพยาบาลข้าราชการ ลูกจ้าง และพนักงานของรัฐ ออกมาสูงกว่าวงเงินที่ตั้งไว้ถึง 6,416 ล้านบาท หรือติดลบ 10.7% ซึ่งสูงกว่าที่คาดการณ์ไว้

สำหรับการเบิกจ่ายที่เพิ่มขึ้นนั้น สืบเนื่องมาจากกรมบัญชีกลางได้ปรับปรุงสิทธิการเบิกจ่ายในหลายเรื่อง  เช่น ค่าห้อง ค่าอาหาร อุปกรณ์ในการบำบัดรักษา และอวัยวะเทียม ที่เพิ่มรายการใหม่เข้ามา 95 รายการ รวมถึงปรับปรุงราคาเดิมบางส่วนรวมกว่า 200 รายการ
โดยจากนี้กรมบัญชีกลางจะใช้วิธีตั้งงบประมาณรายจ่ายชดใช้ ด้วยการเบิกจ่ายส่วนเกิน 6,416 ล้านบาท จากวงเงินงบประมาณที่ตั้งไว้ 6 หมื่นล้านบาทในปี 2558 จะไปตั้งงบรายจ่ายชดใช้ในปีงบประมาณ 2560 และจะใช้วิธีการเดียวกันนี้ในปีงบประมาณ 2559 ด้วย



ขอบคุณข้อมูลจาก  มติชน

ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
