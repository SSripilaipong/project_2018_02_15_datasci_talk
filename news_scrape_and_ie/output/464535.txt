คมนาคม เผย ครม. ทุ่มงบ 1.9 พันล้าน อนุมัติโครงการก่อสร้างสนามบินเบตง จ.ยะลา คาดจะแล้วเสร็จ พร้อมให้บริการในเชิงพาณิชย์ประมาณปี 2561
นายอาคม เติมพิทยาไพสิฐ รมว.คมนาคม เปิดเผยภายหลังการประชุม ครม.ว่า ครม.อนุมัติโครงการก่อสร้างสนามบินเบตง จ.ยะลา ของกรมการบินพลเรือน โดยเป็นการก่อสร้างสนามบินแห่งใหม่เพื่อเป็นการรองรับผู้โดยสาร


รวมถึงเป็นการส่งเสริมแผนพัฒนาใน 5 จังหวัดชายแดนภาคใต้ นอกจากจะส่งเสริมด้านของเศรษฐกิจแล้ว ยังส่งเสริมเรื่องของความมั่นคงด้วย และเป็นการขยายการเดินทางระหว่างประเทศด้านการท่องเที่ยวให้มีประสิทธิภาพมากยิ่งขึ้น ถือว่าการก่อสร้างนั้นเหมาะสม เนื่องจากมีเนื้อที่ที่อยู่ห่างจากสนามบินใกล้เคียงมากกว่า 100 กม.



ทั้งนี้ มีงบประมาณลงทุนประมาณ 1,900 ล้านบาท ซึ่งมีระยะเวลาดำเนินการ 3 ปี ตามแผนจะเริ่มดำเนินการในปี 2559-2561 และจะแล้วเสร็จพร้อมให้บริการในเชิงพาณิชย์ประมาณปี 2561 โดยแบ่งเป็นงบประมาณในการก่อสร้าง คือในปี 2559 มีวงเงินลงทุนประมาณ 310 ล้านบาท ในปี 2560 วงเงิน 690 ล้านบาท และในปี 2561 วงเงิน 900 ล้านบาท


ขอบคุณภาพ/ข้อมูล มติชน
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
