ครม. ไฟเขียว ขึ้นค่าธรรมเนียมใบขับขี่ชั่วคราวเป็นเท่าตัว ขณะที่ เตรียมเก็บค่าธรรมเนียมอนุญาตรถที่นำมาใช้ในประเทศไทย
นายออมสิน ชีวะพฤกษ์ รัฐมนตรีช่วยว่าการกระทรวงคมนาคมเปิดเผยว่า ที่ประชุมคณะรัฐมนตรี (ครม.) มีมติเห็นชอบร่างกฎกระทรวงกำหนดค่าธรรมเนียมตามกฎหมายว่าด้วยรถยนต์  ซึ่งกรมการขนส่งทางบก หรือ (ขบ.) เสนอแก้ไขใหม่ โดยเพิ่มอายุใบอนุญาตขับรถยนต์ส่วนบุคคลชั่วคราวจากเดิม 1 ปี เป็น 2 ปี และปรับเพิ่มอัตราค่าธรรมเนียมจาก 100 บาทต่อปี เป็น 200 บาทต่อ 2 ปี
อีกทั้งยังมีค่าธรรมเนียมในการทำใบขับขี่รถยนต์สามล้อส่วนบุคคลชั่วคราว ปรับจาก 50 บาทต่อปี เป็น 100 บาทต่อ 2 ปี และใบขับขี่รถจักรยานยนต์ส่วนบุคคลชั่วคราวจาก 50 บาทต่อปี เป็น 100 บาท ต่อ 2 ปี  ทั้งนี้เพื่ออำนวยความสะดวกในการทำใบขับขี่ จากที่ต้องทำใบขับขี่ทุกปี ปรับเป็น 2 ปี
โดยกำหนดค่าธรรมเนียมการใช้รถดังต่อไปนี้
1. เครื่องหมายแสดงการใช้รถยนต์ อัตรา 500 บาทต่อคัน รถจักรยานยนต์ อัตรา 200 บาทต่อคัน
2. รถที่มีผู้นำเข้ามาในราชอาณาจักรเพื่อใช้ในกิจการใดเป็นการเฉพาะชั่วคราว กรณีท่องเที่ยวเก็บอัตรา 500 บาทต่อครั้ง กรณีอื่นๆ เก็บอัตรา 2,000 บาท
3. รถที่ใช้เพื่อการทดสอบก่อนการผลิต รถยนต์อัตรา 2,000 บาทต่อครั้ง รถจักรยานยนต์อัตรา 1,000 บาทต่อครั้ง ส่วนรถที่นำเข้ามาทดสอบคุณภาพ รถยนต์ เก็บอัตรา 5,000 บาทต่อครั้ง
ซึ่งจะมีผลบังคับใช้หลังประกาศในราชกิจจานุเบกษา 30 วัน โดยรายละเอียดของร่างกฎกระทรวงดังกล่าว  ได้ผ่านการสอบถามความคิดเห็นจากทุกหน่วยงานที่เกี่ยวข้องแล้ว จึงได้มีการเสนอ ครม.เห็นชอบ
อย่างไรก็ตาม การจัดเก็บค่าธรรมเนียมรถที่เข้ามาในประเทศไทยนั้น ถือเป็นหลักสากลซึ่งไทยไม่ได้จัดเก็บมาก่อน แต่หากมองถึงข้อดีนอกจากจะมีรายได้เข้าประเทศแล้ว  ยังสามารถตรวจสอบข้อมูลรถที่นำเข้ามาได้ โดยปัจจุบันรถจากประเทศจีนเข้ามาในประเทศไทยในรูปแบบการท่องเที่ยวเป็นจำนวนมาก  ซึ่งยังไม่มีข้อตกลงการอนุญาตระหว่างกัน โดยเป็นการขออนุญาตผ่านกรมศุลกากรเข้ามาชั่วคราวโดยไม่มีการเสียภาษี  ซึ่งกรมขนส่งฯ จะมีเครื่องหมายติดแสดงที่รถว่าได้รับอนุญาตแล้ว เพื่อให้ง่ายในการกำกับและตรวจสอบต่อไป


ขอบคุณข้อมมุล  มติชน

ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
