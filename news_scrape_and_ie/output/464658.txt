สมาพันธ์แรงงานฯ-คณะกรรมการสมานฉันท์แรงงานฯ ยื่นหนังสือขอขึ้นค่าแรงขั้นต่ำ 360 บาทต่อวันทั่วประเทศ
เมื่อวันที่ 7 ตุลาคม 2558 ที่ทำเนียบรับบาล สมาพันธ์แรงงานรัฐวิสาหกิจสัมพันธ์ (สรส.) ร่วมกับคณะกรรมการสมานฉันท์แรงงานไทย (คสรท.) จำนวน 200 คน เข้ายื่นข้อเสนอในเรื่องผลกระทบต่อการดำรงชีพของผู้ใช้แรงงานต่อ พล.อ.ประยุทธ์ จันทร์โอชา นายกรัฐมนตรี และหัวหน้าคณะรักษาความสงบแห่งชาติ (คสช.) ผ่าน ม.ล.ปุณฑริก สมิติ ปลัดกระทรวงแรงงานเป็นตัวแทนรับเรื่องร้องเรียน
โดยข้อเรียกร้องแบ่งเป็น 4 หมวด คือ
1. ว่าด้วยคุณภาพชีวิตของผู้ใช้แรงงาน อาทิ ขอเรียกร้องให้ปรับค่าจ้างขั้นต่ำเท่ากันทั่วประเทศวันละ 360 บาท พร้อมให้รัฐบาลจัดตั้งกองทุนประกันความเสี่ยงกรณีนายจ้างเลิกจ้างอย่างไม่เป็นธรรม รวมถึงการจัดตั้งธนาคารแรงงาน และยกระดับการคุ้มครองคนงานให้มีมาตรฐานเดียวกันในอาเซียน
2. ว่าด้วยสิทธิเสรีภาพของคนงาน ขอให้มีการปฏิรูปกฎหมายแรงงานสัมพันธ์ใหม่ และให้รัฐบาลเร่งแก้ไขปัญหาความขัดแย้งของกลุ่มแรงงาน กรณีประธานและกรรมการสหภาพแรงงาน รัฐวิสาหกิจการบินไทย ถูกผู้บริหารฟ้องเรียกค่าเสียหาย 326 ล้านบาท
3. การปฏิรูปรัฐวิสาหกิจ ต้องไม่มีการแปรรูปรัฐวิสาหกิจ ต้องยึดมั่นในผลประโยชน์ของประเทศชาติและประชาชน ให้เข้าถึงบริการจากรัฐโดยความเท่าเทียมด้วยราคาที่เป็นธรรม
4. การมีส่วนร่วมให้รัฐบาลเร่งทบทวนมาตรการต่างๆ ที่ทำให้คนงานสามารถเข้าถึงหลักการงานที่มีคุณค่า มีหลักประกันให้คนงานสามารถเข้าถึงหลักการได้จริง รวมทั้งการแก้ไขปัญหาการละเมิดสิทธิแรงงาน
ทั้งนี้ รัฐบาลปัจจุบันสามารถแก้ไขเรื่องดังกล่าวได้ทันที เนื่องจากมีอำนาจควบคุม โดยเฉพาะด้านการเสริมสร้างอำนาจการต่อรองให้กับคนงาน  ซึ่งมองว่าจะเป็นหนทางเดียวที่จะทำให้สถานการณ์ละเมิดสิทธิแรงงานในประเทศดีขึ้น และได้รับการยอมรับในเวทีโลก เพื่อให้คุณภาพชีวิตผู้ใช้แรงงานดีขึ้นต่อไป


ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
