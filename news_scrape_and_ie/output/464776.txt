โบรกฯ คาด SET INDEX สัปดาห์หน้าสามารถไต่ระดับขึ้นทดสอบด่าน 1,410 จุดได้  ขณะที่ แนะกลยุทธ์ให้นักลงทุนหน้าใหม่
สำหรับทิศทางตลาดหุ้นไทยสัปดาห์หน้า (9 – 15 ต.ค. 2558) ตลาดปรับน้ำหนักการลงทุนขึ้นเป็น “กลางถึงบวก” ครั้งแรกในรอบ 3 สัปดาห์ พร้อมคาดการณ์ SET INDEX จะสามารถไต่ระดับขึ้นทดสอบด่าน 1,410 จุดได้ในสัปดาห์หน้า ด้วยมูลค่าการซื้อขายที่หนาแน่นต่อเนื่อง หลังโพลต่างๆ คาดการณ์เฟดจะคงอัตราดอกเบี้ยนโยบายไปจนถึงสิ้นปีนี้

โดยโอกาสขยับขึ้นน่าจะเป็นในช่วงเดือนมี.ค. 2559 หลังตัวเลขเศรษฐกิจสหรัฐออกมาต่ำกว่าคาดต่อเนื่อง ส่งผลให้เงินทุนต่างชาติไหลกลับเข้าสินทรัพย์เสี่ยง และ ตลาดหุ้นในเอเชียเกิดใหม่ รวมถึงตลาดหุ้นไทย
ปัจจัยที่เราให้น้ำหนักในสัปดาห์หน้าได้แก่
– การประชุม ครม. วันอังคารที่ 13 ต.ค. คาดว่าจะมีการนำเสนอแผนการลงทุนขนาดใหญ่บางส่วน และมาตรการกระตุ้นอสังหาฯ เพื่อพิจารณาและอนุมัติ
– ติดตามการลงทุนของต่างชาติ หลัง ต่างชาติ Long สุทธิใน SET50 Index Futures อย่างหนาแน่น วันที่ 1-7 ต.ค. มีสถานะ Long สุทธิสูงถึง 46,324 สัญญา
– ติดตามการเคลื่อนไหวของค่าเงินบาทเทียบกับดอลลาร์สหรัฐ หากเป็นไปในทิศทางทรงตัวหรือแข็งค่าขึ้น ย่อมเป็นสัญญาณบวกต่อกระแสเงินทุนต่างชาติเช่นกัน
– ติดตามการเคลื่อนไหวของราคาน้ำมันดิบในตลาดโลก และการกำหนดวันหารือระหว่าง ซาอุดีอาระเบีย และ รัสเซีย ต่อการหาแนวทางพยุงราคาน้ำมันดิบในตลาดโลกไม่ให้ตกต่ำ
ขณะที่กลยุทธ์การลงทุนแนะนำให้ “ขึ้นแรงขาย และ ย่อตัวลงซื้อ” เน้นหุ้นที่เกาะไปกับกระแสของนโยบายการเรียกความเชื่อมั่นทางการเศรษฐกิจของทีมเศรษฐกิจ ซึ่งยังคงวนเวียนในกลุ่มรับเหมาก่อสร้าง/ กลุ่มวัสดุก่อสร้าง / กลุ่มอสังหาฯ ต่อเนื่อง ส่วนกลุ่มพลังงาน / ปิโตรเคมี ซื้อขาย บนทิศทางราคาน้ำมันดิบในรอบสั้นนี้
อย่างไรก็ตามนักวิเคราะห์แนะกลยุทธ์นักลงทุนหน้าใหม่ ควรลงทุนในหุ้นไม่เกิน 10% และให้น้ำหนักการลงทุนตราสารหนี้ 50-60% ส่วนลงทุนในกองทุนรวมอสังหาฯ 20-30% ซึ่งจะให้ผลตอบแทนเฉลี่ย 5-6% ต่อปี
ส่วนผู้ที่รับความเสี่ยงได้ แนะลงทุนในหุ้น 20–30% ในตราสารหนี้ 20–30% และกองทุนอสังหาฯ 20–30%



ขอบคุณข้อมูล  อินเด็กซ์ 51
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
