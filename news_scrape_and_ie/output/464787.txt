กสทช. ชี้ การทำ ‘ซิงเกิลเกตเวย์’ จะทำร้ายอุตสาหกรรมโทรคมนาคมทั้งระบบ แนะ รัฐควรทุ่มงบสร้างเทคโนโลยีดิจิทัลก่อน
เมื่อวันที่ 8 ตุลาคม 2558 ที่ผ่านมา สมาคมผู้สื่อข่าวต่างประเทศแห่งประเทศไทย ได้จัดงานเสวนา  Thailand′s Single Digital Gateway  โดยได้เชิญตัวแทนด้านต่างๆ อาทิ น.ส.สุภิญญา กลางณรงค์ ตัวแทนจาก กรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.),
นายยิ่งชีพ อัชชานนท์ จากไอลอว์, นายปริญญา หอมอเนก ผู้เชี่ยวชาญด้านความปลอดภัยทางข้อมูลประจำภูมิภาคเอเชีย-แปซิฟิค และ นายประสงค์ เรืองสิริกุลชัย ผู้อำนวยการอาวุโส บริษัท เอ็นทีที คอมมิวนิเคชั่นส์ (ประเทศไทย) จำกัด
โดย น.ส.สุภิญญา กล่าวว่า โครงการซิงเกิลเกตเวย์ขัดแย้งกับปรัชญาของ กสทช. ที่สนับสนุนการแข่งขันในกิจการโทรคมนาคม และการที่จะให้บริษัท กสท โทรคมนาคมและทีโอที (หากสององค์กรนี้มีการควบรวมกัน) ดูแลช่องทางเชื่อมต่ออินเทอร์เน็ตระหว่างประเทศ ก็จะทำลายบรรยากาศการแข่งขันและจะทำร้ายอุตสาหกรรมโทรคมนาคมทั้งระบบ
ซึ่งการทำเช่นนี้ จะตรงข้ามอย่างสิ้นเชิงกับการเป็นศูนย์กลางทางด้านดิจิทัลหรือดิจิทัล “ฮับ” (digital hub) ที่รัฐบาลต้องการจะทำ โดยตนเห็นด้วยว่า โครงการดังกล่าวไม่น่าจะทำได้ในทางปฏิบัติ เนื่องจากปัจจุบันมีผู้ได้รับใบอนุญาตประกอบกิจการจาก กสทช. 17 ราย ใบอนุญาตมีอายุ 15-20 ปี
หากจะมีการทำ ซิงเกิลเกตเวย์  อาจหมายถึง ผู้ประกอบการทั้งหมดต้องหยุดให้บริการ ซึ่งก็คงเป็นฝันร้ายหรือไม่เช่นนั้น ผู้ประกอบการทั้งหมดต้องมาอยู่ภายใต้เกตเวย์หนึ่งของรัฐ ซึ่งจะเป็นภาระที่เอกชนต้องจ่ายให้กับเกตเวย์รัฐ
ทั้งนี้ น.ส.สุภิญญา ได้กล่าวทิ้งท้ายไว้ว่า ที่จริงแล้ว สิ่งที่รัฐควรทำคือการสร้างความรู้ความเข้าใจในการใช้เทคโนโลยีดิจิทัล (digital literacy) และทุ่มเทงบประมาณเพื่อให้เกิดผลลัพธ์ดังกล่าวมากกว่าการใช้วิธีที่สุดขั้วเช่นนี้

ขอบคุณข้อมูล  มติชน
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
