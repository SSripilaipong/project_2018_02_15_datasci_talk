ธนาคารกรุงไทยยืนยันว่าระบบการสั่งซื้อ-จองสลากฯ ไม่มีทางล่ม เหตุที่เกิดมาจากประชาชนกระจุกตัวจากการใช้บริการบริเวณนั้นเป็นจำนวนมาก
เมื่อวันที่ 9 ต.ค. ที่ผ่านมา นายทรงพล ชีวะปัญญาโรจน์ รองกรรมการผู้จัดการใหญ่ ผู้บริหารสายงาน สายงานบริหาร จัดการทางการเงินเพื่อธุรกิจ ธนาคารกรุงไทย จำกัด (มหาชน) ยืนยันว่าระบบการสั่งซื้อ-จองสลากฯ ล่วงหน้า ไม่มีทางล่มอย่างแน่นอนเนื่องจากที่ผ่านมาธนาคารได้มีการตรวจสอบระบบดังกล่าว ก่อนเปิดให้ประชาชนเข้ามาใช้บริการจริง ส่วนสาเหตุที่เกิดขึ้น เชื่อว่าเกิดจากประชาชนบางส่วนดำเนินธุรกรรมสั่งซื้อ-สั่งจองสลากฯ อยู่บริเวณดังกล่าวจำนวนมาก ทำให้เกิดการกระจุกตัวของผู้ใช้บริการ

โดยประชาชนที่สนใจสามารถเข้าไปสั่งซื้อ-จองสลากฯ ล่วงหน้า ได้ 3 ช่องทางทั้งดำเนินการผ่านที่ทำการ ธนาคารกรุงไทย ทุกสาขาทั่วประเทศ ในเวลาเปิดทำการ ซึ่งจะใช้เวลาดำเนินการรายละ 5 นาที และยังสามารถดำเนินการผ่าน ตู้เอทีเอ็มของธนาคารกรุงไทย ตั้งแต่เวลา 08.00-22.00 น. และผ่านระบบ เน็ต แบงก์ของธนาคารกรุงไทย ในคอมพิวเตอร์และโทรศัพท์มือถือ ซึ่งจะใช้เวลาประมาณ 37 วินาที แต่ขึ้นอยู่กับสัญญาณเน็ตที่ใช้บริการอีกด้วย
สำหรับการปรับลดเพดานการสั่งซื้อ-จองสลากฯ ล่วงหน้า จาก 50 เล่ม เหลือ 15เล่ม เชื่อว่าจะสามารถกระจายสลากฯ ให้กับผู้ที่ต้องการสลากฯ ได้เพิ่มขึ้น แต่ก็คงไม่สามารถกระจายได้ทั้งหมด เนื่องจากผู้ที่ลงทะเบียนเข้าร่วมโครงการมีจำนวนมากกว่าระบบพิมพ์ของสลากฯ ที่รองรับได้
ขอบคุณ  เดลินิวส์
ติดตามข่าวสารอื่นๆที่น่าสนใจได้ที่นี่  news.mthai.com
MThai News
