MONO29 ในเครือโมโน กรุ๊ป เตรียมแผนธุรกิจทีวีดิจิทัลปี 2016 ลั่น! จัดงบพัฒนาคอนเทนต์ กระชากเรตติ้งเพื่อกระตุ้นยอดขายโฆษณา
วันที่ 12 ตุลาคม 2558 บริษัท โมโน บรอดคาซท์ จำกัด ในเครือ โมโน กรุ๊ป นำโดย คุณนวมินทร์ ประสพเนตร กรรมการผู้จัดการ บริษัท โมโน บรอดคาซท์ จำกัด และ คุณบรรณสิทธิ์ รักวงษ์ ผู้อำนวยการสถานีโทรทัศน์ดิจิทัลช่อง MONO29
ได้จัดงานเสวนาเรื่อง แผนธุรกิจธีวีดิจิทัล ช่อง MONO29 ปี 2016 โดยเป็นการพูดคุยถึงแผนกลยุทธ์ ที่จะนำพาช่อง MONO29 ไปถึงเป้าหมาย รวมถึงวิเคราะห์ภาพรวมอุตสาหกรรมทีวีดิจิทัลและทิศทางการแข่งขัน
คุณนวมินทร์ ประสพเนตร กรรมการผู้จัดการ บริษัท โมโน บรอดคาซท์ จำกัด  เปิดเผยว่า เป้าหมายต่อไปของช่อง MONO29 คือการติดอันดับท๊อป 3 ของอุตสาหกรรมทีวีดิจิทัล ซึ่งในปี 2016 จะวางแผนธุรกิจด้วยการขยายฐานคนดู โดยการจัดสรรงบประมาณไว้ 800-900 ล้านบาท เพื่อลงทุนพัฒนาคอนเทนต์ทั้งหมดในเครือ โมโน กรุ๊ป
สำหรับ แผนในการขยายฐานคนดูนั้น มีทั้งหมด 4 ด้าน  ด้วยกัน เริ่มจาก  ด้านแรก Attack Of The Movie  เป็นการตอกย้ำถึงจุดยืนในการเป็นช่องที่มีหนังดีและซีรีส์ดัง โดยได้ร่วมมือกับสตูดิโอระดับโลกในลักษณะ Exclusive Partner อาทิ Warner, NBC UNIVERSAL, PARAMOUNT ส่วนในประเทศไทยได้ร่วมมือกับพันธมิตรในวงการภาพยนตร์ชั้นแนวหน้าอย่าง สหมงคลฟิล์ม, พระนครฟิล์ม, เมเจอร์ ในการรับสิทธิ์หนังมาฉายในช่อง MONO29
สำหรับ ด้านที่ 2.Attack Of Series & Drama  จะมีการพัฒนาซีรีส์ละครไทย โดยได้ร่วมมือกับหม่อมราชวงศ์เฉลิมชาตรี ยุคล (คุณอดัม) สร้างละครซีรีส์ประวัติศาสตร์สุดยิ่งใหญ่ เรื่องตำนานสมเด็จพระนเรศวรเดอะซีรีส์ อีกทั้งทางช่องยังมีซีรีส์ฟอร์มยักษ์ เรื่องพันท้ายนรสิงห์ ที่เตรียมเริ่มออกอากาศอีกด้วย นอกจากนี้จะเพิ่มการผลิตละครซีรีส์ไทยในปีหน้าอีก 12 เรื่อง โดยจะเริ่มออกอากาศในต้นปี 2016 เป็นต้นไป
ส่วน ด้านที่ 3.Attack Of Sport  จะมีการพัฒนาคอนเทนต์กีฬา อาทิ “Mono 29 Topking World Series 2015 ศึกมวยไทยระดับโลก” และการแข่งขันชกมวยของ“K-1”(เค-วัน) 
อีกทั้งยังมีการผลักดันการพัฒนาวงการบาสเกตบอลไทยให้เป็นที่รู้จักมากขึ้น โดยจะมีการถ่ายทอดสดอย่างต่อเนื่อง ในการแข่งขันไทยแลนด์บาสเกตบอลลีก (TBL) รวมถึงถ่ายทอดสดการแข่งขันอาเซียนบาสเกตบอลลีก ครั้งที่ 6 (ABL) นี้ด้วย
และ ด้านสุดท้าย คือ Attack Of News & Variety  สำหรับรายการข่าวและรายการบันเทิงจะมีการสร้างทีมพิธีกรและผู้ประกาศข่าวที่มีคุณภาพ พร้อมทั้งนำเสนอข่าวที่ทันต่อเหตุการณ์ ส่วนรายการวาไรตี้ได้มีแผนที่จะเพิ่มรายการวาไรตี้ระดับโลก อีก 1-2 รายการในปีหน้า


ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
