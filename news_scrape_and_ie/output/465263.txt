รมว.คลัง เผย ที่ประชุมคณะรัฐมนตรี เห็นชอบมาตรการกระตุ้นภาคอสังหาฯ ปล่อยกู้หมื่นล้าน-ลดค่าธรรมเนียม-ลดหย่อนภาษีเงินได้
นายอภิศักดิ์ ตันติวรวงศ์ รัฐมนตรีว่าการกระทรวงการคลัง แถลงหลังการประชุมคณะรัฐมนตรี (ครม.) ว่า ที่ประชุม มีมติเห็นชอบมาตรการกระตุ้นภาคอสังหาริมทรัพย์ ซึ่งประกอบด้วย การเพิ่มโอกาสให้ผู้ที่ถูกธนาคารพาณิชย์ปฏิเสธการปล่อยสินเชื่อซื้อบ้านสามารถขอกู้กับธนาคารอาคารสงเคราะห์ (ธอส.)
โดยเบื้องต้นมีวงเงิน 1 หมื่นล้านบาท ที่จะดำเนินการภายใน 1 ปี ซึ่งหากไม่เพียงพอยังสามารถเพิ่มวงเงินได้อีก   นอกจากนี้ยังมีการลดค่าธรรมเนียมการโอนและจดจำนองให้กับผู้ที่ซื้อบ้านทั้งเก่าและใหม่ เพื่อประหยัดค่าใช้จ่ายให้กับประชาชนด้วย ขณะที่ยังให้ผู้ที่มีรายได้น้อยที่ซื้อบ้านต่ำกว่า 3 ล้านบาท สามารถนำวงเงิน 20% ของมูลค่าบ้านไปหักลดหย่อนในการคำนวณภาษีเงินได้บุคคลธรรมดา ในช่วง 5 ปีภาษีอีกด้วย

รองนายกรัฐมนตรี เผย กระทรวงการคลังเตรียมเสนอ ครม. ผ่อนปรนเกณฑ์การพิจารณาเงินกู้ และ ขยายระยะเวลาการผ่อนชำระเพิ่ม
นายสมคิด จาตุศรีพิทักษ์ รองนายกรัฐมนตรี เปิดเผยว่า ในวันนี้ (13 ต.ค.) จะเสนอมาตรการช่วยเหลือภาคอสังหาริมทรัพย์ให้ที่ประชุมคณะรัฐมนตรีพิจารณา หลังกระทรวงการคลังได้นำเสนอมาตรการดังกล่าวมาแล้ว


ขณะที่ก่อนหน้านี้มีกระแสข่าวว่า มาตรการกระตุ้นอสังหาริมทรัพย์ที่จะออกมานั้น จะเป็นมาตรการส่งเสริมให้ผู้มีรายได้น้อย สามารถมีที่อยู่อาศัยเป็นของตนเองได้ เช่น มาตรการสินเชื่อผ่านธนาคารอาคารสงเคราะห์ (ธอส.) วงเงิน 1 หมื่นล้านบาท
และจะมีการผ่อนปรนเกณฑ์การพิจารณาเงินกู้ เช่น การขยายระยะเวลาการผ่อนชำระออกไปอีก 5-10 ปี จากเดิมที่กำหนดระยะเวลาปล่อยกู้สูงสุดที่ 30 ปี  ลดยอดการผ่อนชำระในแต่ละเดือน และอาจมีการกำหนดอัตราดอกเบี้ยพิเศษ โดยจะพิจารณาจากวงเงินสินเชื่อในแต่ละราย
ขณะเดียวกัน จะขอให้กระทรวงมหาดไทยปรับลดค่าธรรมเนียมการโอนจาก 2% เหลือ 0.01% ของราคาประเมินหรือราคาซื้อขาย  รวมถึงการลดค่าธรรมเนียมจดจำนองลงเหลือ 0.01% จากอัตราเดิม 1% และการลดภาษีธุรกิจเฉพาะจาก 3.3% เหลือ 0.1% เป็นระยะเวลา 6 เดือนถึง 1 ปี สำหรับบ้านทุกระดับราคา


ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

