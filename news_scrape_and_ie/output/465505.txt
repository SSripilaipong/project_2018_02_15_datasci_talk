“นครชัยแอร์ ” ชงรัฐ คิดมิเตอร์ แท็กซี่ ตามชนิดรถ เล็งนำรถ  “กึ่งกระบะ”  ให้บริการ โอด คนใช้รถโดยสารระหว่างจังหวัดลดลง
วันที่ 14 ต.ค.58 นางเครือวัลย์ วงศ์รักมิตร กรรมการผู้อำนวยการสายงานบริการวิชาชีพ บริษัท นครชัยแอร์ จำกัด เผยว่า บริษัทเสนอให้กรมการขนส่งทางบก (ขบ.) กำหนดอัตราค่าโดยสารรถแท็กซี่มิเตอร์ให้หลากหลายราคามากขึ้น เพื่อสะท้อนต้นทุนการให้บริการของรถแท็กซี่แต่ละขนาดต่อการบรรทุกผู้โดยสารหรือสัมภาระ และช่วยให้ผู้ประกอบการนำรถที่หลากหลายรูปแบบมาให้บริการผู้โดยสารมากขึ้น เช่น รถแท็กซี่ขนาดเล็ก ควรเก็บอัตราหนึ่ง รถแท็กซี่ตู้ก็ควรเก็บอีกอัตรา

อีกทั้ง นครชัยแอร์ ภายใต้บริการของออลไทย แท็กซี่ กำลังพิจารณานำรถขนาดใหญ่ เช่น แท็กซี่ที่เป็นรถตู้ (แวน) และรถกึ่งกระบะที่สามารถบรรทุกของได้มากขึ้นมาให้บริการ เพื่อให้บริการที่หลากหลายมากขึ้นและยังอยู่ระหว่างเพิ่มการให้บริการ หลังพบว่ามีผู้ติดต่อขอใช้บริการจำนวนมาก แต่สามารถให้บริการได้เพียง 10%
นอกจากนี้ ยอมรับว่า ภาพรวมการให้บริการรถโดยสารระหว่างจังหวัด ขณะนี้ลดน้อยลงอย่างมาก เพราะการเดินทางของประชาชนมีหลายรูปแบบมากขึ้น และเศรษฐกิจก็ยังไม่ฟื้นตัวตั้งแต่ปลายปี 2556 แม้ราคาน้ำมันลดลง แต่ต้นทุนค่าใช้จ่ายอื่นๆ ไม่ได้ลดตาม ต้นทุนดำเนินงานยังสูงขึ้น โดยเฉพาะค่าแรงของพนักงานเพิ่มขึ้นให้ทุกปี เพื่อจูงใจการทำงานและเพื่อชีวิตที่ดีขึ้น โดยปีนี้บริษัทได้ปรับลดค่าโดยสารลง 2 ครั้ง รวม 10% ตามราคาน้ำมันที่ลดลง
ข้อมูล  prachachat
ติดตามข่าวสารอื่นๆที่น่าสนใจได้ที่นี่  news.mthai.com
MThai News
