กระทรวงไอซีที ยืนยัน รัฐบาลล้มเลิกแนวคิดการจัดตั้ง ‘Single Gateway’ แล้ว พร้อมเดินหน้านโยบายเศรษฐกิจดิจิทัลให้เป็นรูปธรรมโดยเร็ว
นายอุตตม สาวนายน รัฐมนตรีว่าการกระทรวงสารสนเทศและการสื่อสาร (ไอซีที)  เปิดเผยว่า รัฐบาลยืนยันการยกเลิก  ‘Single Gateway’  แล้ว  โดยจะเดินหน้านโยบายเศรษฐกิจดิจิทัล เพื่อปรับเปลี่ยนประเทศไทยสู่ความเป็นดิจิทัลไทยแลนด์ เพื่อลดความเหลื่อมล้ำในการทำธุรกิจ เพิ่มขีดความสามารถในการแข่งขัน และยกระดับความเป็นอยู่ของคนไทย
นอกจากนี้ยังอยู่ระหว่างทบทวนกฎหมายค้าขายออนไลน์ หรือ อีคอมเมิร์ซ ที่มี 8 ฉบับ เพื่อรองรับนโยบายดังกล่าว เนื่องจากหัวใจสำคัญของเศรษฐกิจดิจิทัล คือการเชื่อมโยงเทคโนโลยีและความคิดสร้างสรรค์เข้าด้วยกัน เพื่อนำไปสู่นวัตกรรมใหม่ๆ โดยภาครัฐจะมีบทบาทหลักในการปฏิรูปและให้บริการประชาชน เพื่อขับเคลื่อนโครงการให้เป็นรูปธรรมโดยเร็ว
ด้านเครือข่ายประชาชนไทยผู้ใช้อินเตอร์เน็ต : Thailand F5 Cyber Army ประกาศเตรียมจัดกิจกรรมต่อต้านนโยบายซิงเกิล เกตเวย์ อีกครั้งวันที่ 20 ตุลาคมนี้ เวลา 9.00 น. เป็นต้นไป โดยจะใช้มาตรการจากเบาไปหาหนัก จนกว่ารัฐบาลจะออกมติ ครม. ยกเลิกข้อสั่งการนายกรัฐมนตรี และให้ข้าราชการการเมืองที่รับผิดชอบเรื่องนี้ลาออกจากตำแหน่ง ในกรณีที่เบิกจ่ายงบประมาณไปแล้ว โดยให้มีผู้รับผิดชอบตามกฎหมาย
รวมทั้งออกมติ ครม.รับรองว่าจะไม่ละเมิดสิทธิ เสรีภาพ บนโลกออนไลน์ของประชาชนยกเว้นมีคำสั่งศาล และนายกรัฐมนตรี ต้องไม่ใช้มาตรา 44 ยกโทษให้กับข้าราชการการเมืองที่เกี่ยวข้อง โดยต้องดำเนินการภายใน 30 วัน



ขอบคุณข้อมูล  voice
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
