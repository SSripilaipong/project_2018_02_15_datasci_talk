รัฐบาลขอความร่วมมือผู้ประกอบการอสังหาฯ สร้างที่อยู่อาศัยเพื่อคนรายได้น้อย เบื้องต้นเคาะราคาหลังละ 5-6 แสนบาท อุ้มผู้มีรายได้น้อย 1 หมื่นบาท/เดือน
นายอภิศักดิ์ ตันติวรวงศ์ รมว.คลัง  กล่าวภายหลังหารือร่วมกับ 3 สมาคมอสังหาริมทรัพย์ ได้แก่ สมาคมอาคารชุดไทย สมาคมธุรกิจสร้างบ้าน และสมาคมอสังหาริมทรัพย์ไทย และผู้ประกอบการในภาคอสังหาริมทรัพย์ ว่า รัฐบาลอยากขอความร่วมมือจากภาคเอกชนในการจัดทำโครงการสร้างที่อยู่อาศัยเพื่อคนรายได้น้อย ทหาร ตำรวจ ข้าราชการและประชาชนทั่วไป ซึ่งเป็นการดำเนินการในลักษณะทำประโยชน์เพื่อสังคม(CSR)
เบื้องต้นจะให้ใช้ที่ราชพัสดุของกรมธนารักษ์ หรือที่ดินของ ร.ฟ.ท.ดำเนินการโครงการดังกล่าว โดยหลักการคือต้องเป็นพื้นที่ชุมชนและสามารถเดินทางได้สะดวก  ซึ่งจะเป็นการสร้างที่อยู่อาศัยราคาถูก ไม่เกินหลังละ 5-6 แสนบาท เพื่อสนับสนุนให้ผู้มีรายได้น้อยหรือผู้ที่มีรายได้รวม 1 หมื่นบาท สามารถเป็นเจ้าของได้ โดยจะเป็นการเช่าระยะยาว ซึ่งขณะนี้กรมธนารักษ์อยู่ระหว่างการแก้ไขกฎหมายการสิทธิการเช่าจาก 30 ปี เป็น 99 ปี
โดยหลังจากนี้หน่วยงานที่เกี่ยวข้องทั้งภาครัฐและเอกชนจะต้องมีการหารือร่วมกันอีกครั้ง เพื่อสรุปแนวทางที่จะดำเนินการและให้ได้ข้อสรุปภายใน 1 เดือน หลังจากนั้นจะนำเสนอให้ที่ประชุม ครม.พิจารณาต่อไป
ด้านนายประเสริฐ แต่ดุลยสาธิต นายกสมาคมอาคารชุดไทย เปิดเผยว่า มาตรการกระตุ้นอสังหาริมทรัพย์ของรัฐบาลที่ออกมานั้น จะทำให้ภาคอสังหาริมทรัพย์เติบโตดีขึ้นในช่วงที่เหลือของปีนี้  โดยคาดการณ์ว่าภาคอสังหาริมทรัพย์ในปีนี้จะขยายตัวเพิ่มขึ้นเป็น 13% จากเดิมที่ 5% โดยมูลค่าการขายในพื้นที่ กทม.เพิ่มเป็น 3.3 แสนล้านบาท จากเดิมที่ 3.1 แสนล้านบาท และในปี 2559 คาดว่าภาคอสังหาริมทรัพย์จะขยายตัวได้ที่ 5-10% จากเดิมที่ 0-5%

ขอบคุณข้อมูล  อาร์วายทีไนน์
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
