ส.อ.ท. ตั้งเป้าปี 59  ผลิตรถยนต์ 2 – 2.1 ล้านคัน  หรือขยายตัว 5% มองอีโคคาร์ ยังมีความต้องการสูง
วานนี้ (18ต.ค.) นายสุรพงษ์ ไพสิฐพัฒนพงษ์ รองประธานและโฆษกกลุ่มอุตสาหกรรมยานยนต์ สภาอุตสาหกรรมแห่งประเทศไทย (ส.อ.ท.) กล่าวว่า แนวโน้มการผลิตรถยนต์ในปี 2559 เบื้องต้น ส.อ.ท. ได้ตั้งเป้าหมายการผลิตรถยนต์อยู่ที่ 2,000,000 – 2,100,000 คัน  หรือเพิ่มขึ้นร้อยละ 5
จากในปี 2558 ที่ 1,950,000 – 2,000,000 คัน แบ่งเป็นการผลิตรถยนต์ เพื่อการจำหน่ายในประเทศ 800,000 – 850,000 คัน และผลิตเพื่อการส่งออก 1,200,000 – 1,250,000 คัน โดยคาดหวังจากมาตรการกระตุ้นเศรษฐกิจของภาครัฐ จะทำให้ราคาสินค้าเกษตรดีขึ้น
เนื่องจากเป็นกลุ่มเป้าหมายที่เป็นปัจจัยสำคัญในการซื้อรถยนต์ แต่หากราคาสินค้าเกษตรยังอยู่ในระดับต่ำ จะส่งผลกระทบต่อยอดผลิตรถยนต์ ส่วนภาคการส่งออก ยังประเมินว่า สามารถขยายตัวได้ โดยเฉพาะรถยนต์ขนาดเล็ก และรถอีโคคาร์ ที่ยังมีความต้องการอย่างต่อเนื่อง ในตลาดยุโรปและตลาดอเมริกาเหนือ
