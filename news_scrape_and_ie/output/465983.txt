ผู้ตรวจราชการ พณ. เผย เพิ่มความเข็มงวดดูแลเว็บขายสินค้าออนไลน์ ชี้ ไม่จดทะเบียนภายใน 30 วัน มีความผิดตาม พ.ร.บ. ทะเบียนพาณิชย์
นายวิชัย โภชนกิจ ผู้ตรวจราชการกระทรวงพาณิชย์  เปิดเผยว่า จากการที่กรมพัฒนาธุรกิจการค้าได้มีการติดตามและตรวจสอบการค้าขายสินค้าและบริการผ่านทางออนไลน์  พบว่าการร้องเรียนเรื่องการฉ้อโกงการค้าขายออนไลน์เริ่มลดลง  ผู้ค้าขายออนไลน์มีการเอาใจใส่ผู้บริโภคมากขึ้น หลังจากที่กรมมีการเข้มงวดเข้าไปดูแล และรับเรื่องร้องเรียนจากประชาชน โดยเมื่อรับเรื่องแล้วได้มีการส่งดำเนินคดีตามกฎหมายกับเจ้าหน้าที่ตำรวจ ส่งสรรพากรตรวจสอบการเสียภาษี รวมถึงส่งสำนักงานคณะกรรมการคุ้มครองผู้บริโภค (สคบ.) เอาผิดตามกฎหมายขายตรง

ขณะเดียวกันกรม ได้เพิ่มความเข้มงวดในการตรวจสอบการค้าขายเกี่ยวกับการท่องเที่ยว ทัวร์ ทั้งที่พัก โรงแรม ตั๋วเครื่องบิน เพราะมีการหลอกลวงโดยใช้กลยุทธ์ราคาถูก จึงมีผู้หลงเชื่อไปซื้อสินค้าและบริการเป็นจำนวนมาก แต่กลับไม่ได้รับบริการจริง ส่งผลให้ยอดเสียหายมีมูลค่ารวมสูง
ทั้งนี้ปัจจุบันมีนิติบุคคล และบุคคลธรรมดาที่ทำการค้าออนไลน์ ผ่านทั้งเว็บไซต์ เฟสบุ๊ค ไอจี ทวิตเตอร์ รวมแล้วกว่า 500,000 ราย แต่มีนิติบุคคลและบุคคลธรรมดามายื่นจดทะเบียนพาณิชย์อิเล็กทรอนิกส์ หรือ DBD Registered เพื่อยืนยันตัวตน เพียงแค่ 13,584 ราย และ 15,363 เว็บไซต์ ซึ่งถือว่ามีจำนวนน้อยมากเมื่อเทียบกับผู้ค้าขายที่มีอยู่ทั้งระบบ
จึงขอแนะนำให้ผู้ที่ทำธุรกิจออนไลน์ มาแจ้งขึ้นทะเบียน เพื่อสร้างความเชื่อมั่นให้กับธุรกิจ ยืนยันความมีตัวตน สร้างความมั่นใจให้ผู้ซื้อ และเพื่อให้การซื้อขายออนไลน์ของไทยมีการเติบโตเพิ่มมากขึ้นในอนาคต
ขณะเดียวกันอยากเตือนประชาชนที่ซื้อขายสินค้าและบริการผ่านระบบออนไลน์ กับผู้ขายที่ไม่ขึ้นทะเบียน เพราะอาจถูกฉ้อโกง มีโอกาสถูกหลอกลวงสูงจากผู้ค้าเถื่อนได้ ดังนั้นหากประชาชนจะซื้อขายสินค้าออนไลน์ ควรมีการเช็คว่าผู้ที่จะทำการซื้อขายนั้นมีการขึ้นทะเบียนถูกต้องหรือไม่
หากไม่มีการขึ้นทะเบียน ขอให้คิดไว้ก่อนเลยว่าเป็นพวกค้าขายเถื่อน ไม่มีตัวตนในระบบ และอาจมีความเสี่ยงสูงที่จะถูกฉ้อโกงได้ง่าย ซึ่งที่สำคัญจะไม่สามารถติดตามตัวผู้ขายได้
สำหรับผู้ประกอบการพาณิชย์อิเล็กทรอนิกส์ หรือ อี-คอมเมิร์ซ ขอให้จดทะเบียนพาณิชย์ให้ถูกต้อง หากฝ่าฝืนไม่จดทะเบียนภายใน 30 วัน จะมีความผิดตาม พ.ร.บ. ทะเบียนพาณิชย์ พ.ศ.2499 ต้องระวางโทษปรับไม่เกิน 2,000 บาท และหากยังฝ่าฝืนอีกจะมีโทษปรับอีกวันละไม่เกิน 100 บาท จนกว่าจะปฏิบัติให้ถูกต้อง และผู้ใดไม่จดทะเบียนต่อ สคบ. จะมีความผิดตาม พ.ร.บ. ขายตรงและตลาดแบบตรง พ.ศ.2545 มีโทษจำคุกไม่เกิน 1 ปี หรือปรับไม่เกิน 100,000 บาท หรือทั้งจำทั้งปรับ และปรับอีกวันละไม่เกิน 10,000 บาทตลอดเวลาที่ยังฝ่าฝืน




ขอบคุณข้อมูลจาก  มติชน

ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News


