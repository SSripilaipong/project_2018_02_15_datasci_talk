ชุดชั้นในสตรีขายส่ง อีกหนึ่งธุรกิจแนวใหม่ ที่นำปัจจัย 4 มาเป็นแนวทาง สร้างรายได้ต่อเดือนถึง 3 ล้านบาท
ปัจจุบันคนส่วนใหญ่เริ่มหันมาเปิดธุรกิจส่วนตัวกันมากขึ้น ส่งผลให้ผู้ประกอบการบางรายต่างต้องงัดวิธี รวมถึงธุรกิจแปลกใหม่ เพื่อให้สามารถแข่งขันกับสภาวะตลาดในปัจจุบันได้  รวมถึงหญิงสาวรายนี้ ที่จบการศึกษาเพียงแค่ ชั้นมัธยมศึกษาปีที่ 3 แต่เค้ากลับมองเห็นโอกาสในการสร้างรายได้ โดยมีความคิดที่ว่า หากจะเปิดธุรกิจอะไรสักอย่าง ถ้าเป็นธุรกิจที่เกี่ยวข้องกับปัจจัย 4 ย่อมอาจเป็นแนวทางที่จะทำให้เกิดรายได้สูง

โดย  คุณภาวิดา อาจยุทธ์ เจ้าของธุรกิจชุดชั้นในสตรี  เปิดเผยว่า ก่อนหน้านี้ ตนเคยจำหน่ายชุดชั้นในสตรีตามตลาดนัดทั่วไป ซึ่งมีรายได้ต่อวันตั้งแต่ 1 พันบาท ไปจนถึง 2 หมื่นบาท และหลังจากนั้น มียอดสั่งซื้อเพิ่มมากขึ้นเรื่อยๆ จึงทำให้เกิดแนวคิดในการเปิดช่องทางที่ทำให้เกิดรายได้เพิ่มสูงขึ้น โดยการจำหน่ายชุดชั้นในสตรีแบบขายส่ง ให้มีคุณภาพ และ มีต้นทุนที่ต่ำกว่าตลาดขายส่งในประเทศ ภายใต้ ชื่อร้าน  WoW Wonderwear
คุณภาวิดา กล่าวต่อว่า การขายชุดชั้นในสตรีที่เป็นการขายส่งของตนเองนั้น ต้องการเป็นศูนย์กลางของผู้ประกอบการรายย่อย โดยจะเน้นจับตลาดลูกค้าระดับล่างไปจนถึงระดับกลาง ซึ่งกลยุทธ์ ในการขายสินค้าให้แก่ลูกค้า และสู้กับคู่แข่งทางการตลาด คือ สินค้าของร้าน WoW wonderwear จะเป็นสินค้าราคา Sale คุณภาพดี และจะมีการลงสินค้าใหม่ทุกวัน วันละ 1 – 2 พันโหล รวมถึงจะผลิตลายใหม่ ๆ มาให้ลูกค้าเลือกทุกวัน วันละ 200 – 300 ลาย นอกจากนี้หากลูกค้าที่ซื้อสินค้าไปแล้ว พบว่า มีตำหนิ สามารถนำมาเปลี่ยนคืนได้
สำหรับช่องทางการจำหน่ายชุดชั้นในสตรี ของร้าน WoW wonderwear นั้น มีทั้งการจำหน่ายออนไลน์ ที่มีลูกค้าสั่งซื้อร้อยละ 60 และ การขายผ่านหน้าร้านที่มีลูกค้าอยู่ร้อยละ 40 โดยขายตั้งแต่ 10 โหลขึ้นไป ราคาจะอยู่ที่โหลละ 350 บาท ซึ่งหากแม่ค้ารายย่อย ซื้อและนำไปขายต่อ จะสามารถขายได้ในราคาตั้งแต่ 59 บาท ไปจนถึง 129 บาท หรือขึ้นอยู่กับทำเลที่ตั้ง
โดยภายใน 1 เดือน คุณภาวิดา สามารถจำหน่ายชุดชั้นในขายส่งได้ถึง 7 – 8 หมื่นตัว หรือคิดเป็นรายได้ต่อเดือนประมาณ 3 ล้านบาท
อย่างไรก็ตามการขายชุดชั้นในสตรีแบบขายส่งนั้นมีทั้งข้อดี และ ข้อเสีย โดยข้อดี คือ สามารถกระจายสินค้าไปยังลูกค้ารายย่อยได้มากขึ้น ส่วนข้อเสีย คือ ใช้เงินทุนจำนวนมากกว่าการขายปลีกทำให้กำไรต่อตัวน้อย จึงต้องเน้นขายจำนวนมาก



ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
