ธอส. ปล่อยสินเชื่อให้คนมีรายได้น้อย ตามมาตรการรัฐไม่อั้น ขอเวลาประเมินวงเงินในอีก 2 – 3 วัน
นางอังคณา ปิลันธน์โอวาท ไชยมนัส กรรมการผู้จัดการธนาคารอาคารสงเคราะห์ (ธอส.)  กล่าวว่า จากปริมาณความต้องการของประชาชนผู้ที่มีรายได้น้อย ที่เข้ามาขอสินเชื่อบ้านกับ ธอส. ตั้งแต่ช่วงเช้าที่ผ่านมา พบว่ามีจำนวนมาก ธอส. จึงเตรียมประเมินความต้องการสินเชื่อดังกล่าวอีกครั้งใน 2 – 3 วันข้างหน้า เพื่อนำมาพิจารณาแนวทางการเพิ่มวงเงินในการปล่อยสินเชื่อรอบใหม่ โดยในขณะนี้ ยืนยันว่า ธนาคารพร้อมปล่อยสินเชื่อไม่จำกัดวงเงิน เพื่อรองรับความต้องการของประชาชนที่มีความต้องการซื้อบ้าน
ทั้งนี้ ธอส. ยืนยัน มีความพร้อมในการรองรับการเข้ามาขอสินเชื่อของประชาชนอย่างเต็มที่ โดยไม่ห่วงว่าจะมีหนี้ที่ไม่ก่อให้เกิดรายได้ หรือ เอ็นพีแอล สูง จากปัจจุบัน เอ็นพีแอล อยู่ที่ร้อยละ 5 เท่านั้น ซึ่งมองว่าประชาชนกลุ่มดังกล่าว เป็นกลุ่มที่มีความรับผิดชอบ และต้องการมีที่อยู่อาศัยจริง


ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
