กสทช. ออกประกาศ จี้ ทีวีดาวเทียม-เคเบิล ห้ามโฆษณาเกินชั่วโมงละ 6 นาที ฝ่าฝืนปรับ 5 ล้านบาท
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  เปิดเผยว่า สำนักงาน กสทช. ได้ออกประกาศแจ้งผู้ให้บริการโครงข่ายโทรทัศน์แบบบอกรับสมาชิก ทั้งเคเบิลทีวีและทีวีดาวเทียม

หรือผู้ให้บริการโทรทัศน์ภาคพื้นดิน ระบบดิจิทัล (ทีวีดิจิทัล) ที่นำบริการโทรทัศน์ภาคพื้นดินในระบบดิจิทัลมาเผยแพร่ออกอากาศซ้ำนอกเหนือจากหมวดหมู่บริการโทรทัศน์ที่เป็นการทั่วไป (Must Carry) จะต้องออกอากาศเนื้อหาประเภทโฆษณาได้ไม่เกินชั่วโมงละ 6 นาที รวมแล้วเฉลี่ยทั้งวันต้องไม่เกินชั่วโมงละ 5 นาที ตามที่กำหนดไว้ในมาตรา 28 แห่ง พ.ร.บ. การประกอบกิจการกระจายเสียงและกิจการโทรทัศน์ พ.ศ. 2551
ทั้งนี้ หากฝ่าฝืนจะถือเป็นการกระทำที่เป็นการเอาเปรียบผู้บริโภค โดยอาศัยการใช้เครือข่ายหรือการโฆษณาอันมีลักษณะเป็นการค้ากำไรเกินควร หรือก่อให้เกิดความเดือดร้อนรำคาญ ตามมาตร 31 แห่ง พ.ร.บ. องค์กรจัดสรรคลื่นความถี่และกำกับการประกอบกิจการวิทยุกระจายเสียง วิทยุโทรทัศน์ และกิจการโทรคมนาคม พ.ศ. 2553 ประกอบกับข้อ 5 (8) ของประกาศ กสทช. เรื่อง การกระทำที่เป็นการเอาเปรียบผู้บริโภคในกิจการกระจายเสียงและกิจการโทรทัศน์ พ.ศ. 2555



ขอบคุณข้อมูลจาก  ประชาชาติธุรกิจ
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
