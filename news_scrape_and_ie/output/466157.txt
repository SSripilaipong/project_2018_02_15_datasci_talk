นักวิเคราะห์ เผย หุ้นไทยเช้านี้คาดทรงตัว ชี้ หุ้นกลุ่มรับเหมา-วัสดุก่อสร้าง-ธนาคาร รับผลดีจากนโยบายภาครัฐ
นายชัยพร น้อมพิทักษ์เจริญ ผู้ช่วยกรรมการผู้อำนวยการ สายงานวิเคราะห์หลักทรัพย์ บล.บัวหลวง  เปิดเผยถึง ตลาดหุ้นไทยเช้านี้คาดว่าจะทรงตัว เนื่องจากรอดูตัวเลขดัชนีผู้จัดการฝ่ายจัดซื้อ (PMI) ของหลายๆประเทศ และตัวเลขสถาบันจัดการอุปทานของสหรัฐ (ISM) ที่จะทยอยประกาศออกมาในวันพฤหัส-ศุกร์นี้ ซึ่งทาง Morgan stanly ยังมองว่าภาคการผลิตน่าจะยังชะลอตัวอยู่
ด้าน Fund Flow ในสัปดาห์นี้ยังไม่ค่อยมีเงินเข้ามา รวมถึงเมื่อวานนี้นักลงทุนต่างชาติก็ขายสุทธิด้วย ซึ่งจากที่เก็บตัวเลข 3 สัปดาห์ที่ผ่านมา จะเห็นว่าเงินเข้าตลาดตราสารหนี้ถึง 5 หมื่นกว่าล้านบาท ส่วนตลาดหุ้นถือว่ายังเข้าน้อย
โดยวันนี้มองว่าดัชนี SET INDEX ไม่ควรต่ำกว่าระดับ 1,409 จุด ส่วนแนวต้านให้ไว้ที่ 1,430 จุด

ด้าน  บริษัทหลักทรัพย์ ฟินันเซีย ไซรัส จำกัด (มหาชน)  ระบุในบทวิเคราะห์วันนี้ (20 ต.ค.) ว่า กระทรวงคมนาคมเตรียมเสนอแผนงานระบบรางเข้าคณะรัฐมนตรีวันนี้ และทยอยเสนอแผนขับเคลื่อนเมกะโปรเจ็คท์ทั้ง 20 โครงการเข้าครม.ต่อเนื่องใน 2 สัปดาห์ข้างหน้า
ทั้งนี้ หากมีความชัดเจนเกิดขึ้น ย่อมเป็นประโยชน์ต่อหุ้นกลุ่มรับเหมา กลุ่มวัสดุก่อสร้าง และกลุ่มธนาคาร เช่น บริษัท ช.การช่าง จำกัด (มหาชน) หรือ CK, บริษัท อิตาเลียนไทย ดีเวล๊อปเมนต์ จำกัด (มหาชน) หรือ  ITD, บริษัท ซิโน-ไทย เอ็นจีเนียริ่งแอนด์คอนสตรัคชั่น จำกัด(มหาชน) หรือ STEC, บริษัท ยูนิค เอ็นจิเนียริ่ง แอนด์ คอนสตรัคชั่น จำกัด (มหาชน) หรือ  UNIQ
รวมทั้งบริษัท คริสเตียนีและนีลเส็น (ไทย) จำกัด (มหาชน)  หรือ CNT, บริษัทเนาวรัตน์พัฒนาการ จำกัด (มหาชน)  หรือ NWR, บริษัท ปูนซิเมนต์ไทย จำกัด(มหาชน)  หรือ SCC, บริษัท ไพลอน จำกัด (มหาชน) หรือ  PYLON, บริษัท ซีฟโก้ จำกัด (มหาชน)  หรือ SEAFCO, บริษัท ทักษิณคอนกรีต จำกัด (มหาชน)  หรือ SCP, บริษัท ดีคอนโปรดักส์ จำกัด (มหาชน) หรือ DCON, ธนาคารกรุงไทย จำกัด (มหาชน)  หรือ KTB, และ ธนาคารกสิกรไทย จำกัด (มหาชน) หรือ  KBANK


ขอบคุณข้อมูลจาก  ข่าวหุ้น
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
