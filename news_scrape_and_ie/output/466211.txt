รองเท้าสีสันสดใส ประกอบกับ ลวดลายที่เก๋ไก๋ ถือว่าเป็นสินค้าที่เข้ากับยุคสมัยเป็นอย่างมาก โดยปัจจุบันมีผู้คนให้ความสำคัญกับค่านิยมของการแต่งกายมากขึ้น
คุณอนาวิล กังวาลกุลกิจ เจ้าของธุรกิจรองเท้าแฮนด์เมด ภายใต้แบรนด์ My warisa เปิดเผยว่า ตนเองมีความชื่นชอบรองเท้าอยู่แล้ว ซึ่งก่อนที่จะมาเป็นรองเท้าที่มีสีสันและลวดลายที่เป็นเอกลักษณ์เฉพาะตัวแบบนี้ ได้เคยลงทุนขายรองเท้าโดยการใช้วิธีซื้อมาขายไป ที่ตลาดนัดจตุจักรมาก่อน และได้การตอบรับเป็นอย่างดี
จากนั้นจึงเกิดไอเดียที่จะขยายกิจการโดยมีแนวคิดในการออกแบบและผลิตสินค้าเอง ซึ่งเน้นการนำวัตถุดิบท้องถิ่น และหัตถกรรมฝีมือคนไทยมาประยุกต์ให้เข้ากับแบบรองเท้าสากล

เริ่มแรกได้ลงขายสินค้าที่ตลาดนัดจตุจักร 3 ล็อต ต่อมาได้ขยายช่องทางการจำหน่ายมายังห้างสรรพสินค้าชั้นนำ และ แหล่งวัยรุ่น อย่าง สยามสแควส์ มาจนถึงขณะนี้ ปัจจุบันสามารถสร้างแบรนด์รองเท้าไทย และ ได้มีการขยายฐานตลาดส่งออกไปขายที่โตเกียว ประเทศญี่ปุ่น
สำหรับรองเท้าร้าน My warisa ไม่เพียงแต่ให้ความสำคัญกับการคัดสรรวัตถุดิบเท่านั้น ยังคำนึงถึงความสะดวกสบายในการสวมใสของลูกค้าเป็นหลัก
ในส่วนของ กลยุทธ์ทางการตลาด ที่ My warrisa จะสู้กับคู่แข่งทางการค้าทั้งในและต่างประเทศ คือ สินค้าต้องมีคุณภาพ ราคาต้องเหมาะสมกับการเป็นสินค้าแฮนด์เมค รวมถึงช่องทางการจำหน่ายที่มีทั้งออนไลน์ และ หน้าร้าน นอกจากนี้ยังจัดโปรโมชั่น ที่คืนกำไรให้กับลูกค้าอีกด้วย
ด้วยสีสันรองเท้าที่สดใส และมีการออกแบบที่เป็นเอกลัษณ์เฉพาะตัว จึงทำให้มีฐานลูกค้าเป็นวงกว้าง ซึ่งในประเทศ จะมีลูกค้าตั้งแต่อายุระหว่าง 23 – 35 ปี และประเทศญี่ปุ่นจะมีลูกค้าตั้งแต่อายุ 28 ปี – 40 ปี
และสำหรับการผลิตรองเท้าภายใน 1 เดือน ร้าน My warisa จะผลิตรองเท้าเพื่อส่งขายตลาดในประเทศได้ถึง 1 – 2 พันคู่ และผลิตส่งในตลาดญี่ปุ่นได้ถึง 3,000 – 5,000 คู่
อย่างไรก็ตาม ในเวลาเพียงแค่ 4 ปี My warisa สามารถทำเงินได้ถึงเดือนละ 15 ล้าน ซึ่งสร้างรายได้ต่อปีไปแล้วกว่าหนึ่งร้อยล้านบาท




ขอบคุณภาพเพิ่มเติม   Mywarisa MW
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
