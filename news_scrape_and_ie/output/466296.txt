ชาวนาลพบุรี  หันปลูกแคนตาลูป แทนข้าว  ได้ผลผลิตดี ใช้น้ำน้อย ระยะการปลูกสั้น
องค์การบริหารส่วนตำบลท่าแค ได้ส่งเสริมให้เกษตรกรชาวนาจังหวัดลพบุรี แบ่งพื้นที่เพาะปลูกข้าว หันมาปลูกพืชระยะสั้นระบบหยดน้ำแทนการทำนา แก้ปัญหาภัยแล้งตามนโยบายรัฐบาล
เนื่องจากใช้น้ำน้อยกว่าการทำนา และได้ผลผลิตที่คุ้มค่าต่อการลงทุน ทำให้ขณะนี้ในพื้นที่ ตำบลท่าแค อำเภอเมืองลพบุรี ชาวนาจำนวนหลายครอบครัว เริ่มให้ความสนใจกันมากขึ้น
โดย องค์การบริหารส่วนตำบล ได้หาแนวทางแก้ไขปัญหาด้วยการส่งเสริมให้เกษตรกร หันมาปลูกพื้นระยะสั้นที่ใช้น้ำน้อย และใช้เกษตรระบบน้ำหยดเข้ามาช่วย เพื่อเพิ่มรายได้ที่ดี ทั้งพืชผักสวนครัว โดยเฉพาะ แคนตาลูป ซึ่งเป็นพืชที่สร้างรายได้ดี แม้จะลงทุนสูง แต่ผลผลิตดีกว่าการทำนาข้าว ใช้เวลาในการปลูก เพียงแค่ 60 วัน ก็สามารถเก็บผลผลิตได้แล้ว
ด้าน นายสาธิต สูงปานเขา เกษตรกรรุ่นใหม่ ตัดสินใจลงทุนปลูกแคนตาลูป เพราะเป็นพืชระยะสั้นที่ได้ผลผลิต และราคาดี โดยเฉพาะในพื้นที่ จังหวัดลพบุรี การปลูกแคนตาลูปกำลังเป็นที่นิยมมาก เพราะมีรสชาติหวาน และผลใหญ่ ราคาส่งอยู่ที่กิโลกรัมละ 17 – 18 บาท อีกทั้ง ยังมีพ่อค้าแม่ค้ามารับซื้อถึงที่
