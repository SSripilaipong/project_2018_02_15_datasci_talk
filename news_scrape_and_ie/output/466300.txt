บอร์ดสลากฯ มีมติไม่ต่อสัญญาโควตาสลาก กับนิติบุคคลที่ไม่เกี่ยวข้องกับผู้พิการ ชี้ จะสามารถกระจายสลากไปสู่ประชาชนรายย่อยเพิ่มขึ้น
พลโท อภิรัชต์ คงสมพงษ์ ประธานคณะกรรมการสลากกินแบ่งรัฐบาล  กล่าวว่า ที่ประชุมคณะกรรมการสลากกินแบ่งรัฐบาล หรือบอร์ดกองสลาก มีมติไม่ต่อสัญญาให้กับนิติบุคคลทั้งหมด รวมถึงในส่วนของมูลนิธิสำนักงานสลากกินแบ่งรัฐบาล และสมาคมผู้เกษียณอายุของสำนักงานสลากกินแบ่งด้วย

โดยกลุ่มที่จะได้ต่อสัญญาใหม่ จะเหลือเพียงองค์กรการกุศล หรือมูลนิธิที่เกี่ยวข้องกับคนพิการเท่านั้น ถือเป็นการปิดตำนาน 5 เสือกองสลากอย่างถาวร
ด้าน พลตรี ฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล  กล่าวว่า ผลจากการไม่ต่อสัญญาโควตาสลาก จะทำให้สัดส่วนการพิมพ์สลากเปลี่ยนแปลงไป จากปัจจุบันที่พิมพ์สลากงวดละ 50 ล้านฉบับคู่ แบ่งเป็นระบบ โควตา 37 ล้านคู่ และผ่านโครงการสั่งซื้อ – จองสลากล่วงหน้า 13 ล้านฉบับคู่ โดยงวดวันที่ 17 ธันวาคม 2558 จะมีสลากให้สั่งซื้อเพิ่มขึ้นอีกเกือบ 8 ล้านฉบับคู่ และในงวดวันที่ 30 ธันวาคม 2558 จะมีสลากให้สั่งจองถึง 22 ล้านฉบับคู่ ทำให้ประชาชนสามารถสั่งซื้อ – จองสลากได้เพิ่มขึ้น

อย่างไรก็ตาม จะยังไม่มีการพิมพ์สลากเพิ่มมากกว่างวดละ 50 ล้านฉบับคู่ แต่จะใช้เวลา 3 เดือน ในการประเมินว่าความต้องการที่แท้จริงของตลาดเป็นอย่างไร เบื้องต้นเชื่อว่าการพิมพ์สลากงวดละ 50 ล้านฉบับคู่นั้นเพียงพอกับความต้องการ แต่หากพบว่ามีความต้องการมากกว่า 50 ล้านฉบับคู่ คณะกรรมการจะมีการพิจารณาเรื่องนี้อีกครั้ง




ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

