บรรยากาศการปล่อยสินเชื่อโครงการช่วยเหลือผู้มีรายได้น้อยทั้งกรุงเทพฯ และ ต่างจังหวัดเป็นไปอย่างคึกคัก โดยมีผู้ขอกู้เงินแล้ว 5,000 ล้านบาท
ผู้สื่อข่าวรายงาน ว่า บรรยากาศการปล่อยสินเชื่อให้กับประชาชนในโครงการช่วยเหลือผู้มีรายได้น้อย ให้มีที่อยู่อาศัย ตามมติที่คณะรัฐมนตรี ที่ธนาคารอาคารสงเคราะห์สำนักงานใหญ่ ถนนพระราม 9 วันที่สองเป็นไปอย่างคึกคัก ส่งผลให้ตลอดทั้ง 2 วันที่ผ่านมา มีผู้ขอกู้เงินในโครงการฯ จากทั่วประเทศ รวม 4,000 ราย ในวงเงินขอกู้รวม 5,000 ล้านบาท หรือเฉลี่ยขอกู้รายละ 2 ล้านบาท ซึ่งหากมียอดขอกู้เงินเฉลี่ยวันละ 1,000 ล้านบาท คาดว่าภายในสัปดาห์นี้ จะครบวงเงิน 1 หมื่นล้านบาทตามที่กำหนดไว้

ส่วนบรรยากาศที่จังหวัดนครสวรรค์ มีผู้สนใจมายื่นเอกสารเพื่อขอสินเชื่ออย่างต่อเนื่อง โดย นางสมทรง สุขะมะโน ผู้จัดการเขต ธนาคารอาคารสงเคราะห์ หรือ ธอส.สำนักงานเขต 4 นครสวรรค์  เปิดเผยว่า มีผู้สนใจเข้าร่วมโครงการดังกล่าวเป็นจำนวนมาก ซึ่งวันแรกมีประชาชนมายื่นเอกสารแล้วมากกว่า 100 ราย
ขณะที่ในจังหวัดเชียงใหม่ ได้มีประชาชนเดินทางไปสอบถามถึงรายละเอียด รวมถึงยื่นเอกสารขอกู้เงินกับ ธอส. เป็นจำนวนมากเช่นเดียวกับที่ ธอส. สาขาจังหวัดพิษณุโลก และ เชียงราย ที่มีผู้ให้ความสนใจเข้ายื่นเอกสารเป็นจำนวนมาก

ขณะที่ จังหวัดภูเก็ต ประชาชนได้เดินทางไปยังธนาคารอาคารสงเคราะห์ เพื่อยื่นเอกสารขอกู้เงินแล้วกว่า 100 คน คาดว่าหลังสิ้นสุดเทศกาลกินเจ จะมีประชาชนเข้ายื่นเอกสารมากขึ้น รวมถึงที่จังหวัดกระบี่ ที่มีผู้สนใจขอสินเชื่อกับ ธอส. เช่นเดียวกัน โดยขณะนี้มีผู้ยื่นเอกสารขอกู้เงินแล้วกว่า 70 ราย


ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
