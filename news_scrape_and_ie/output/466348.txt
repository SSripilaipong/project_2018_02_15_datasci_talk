การบินไทย รับ ผลดำเนินงานแผนฟื้นฟูไม่เป็นไปตามเป้าหมาย โดยเฉพาะแผนการลดค่าใช้จ่ายและเพิ่มรายได้
นายทวีศักดิ์ กออนันตกุล อนุกรรมการกลั่นกรองแผนการแก้ไขปัญหารัฐวิสาหกิจ คณะกรรมการนโยบายรัฐวิสาหกิจ (คนร.)  กล่าวภายหลังการประชุมร่วมกับคณะกรรมการ (บอร์ด) บริษัท การบินไทย จำกัด (มหาชน) ว่า ยอมรับว่าการบินไทยยังมีความน่าเป็นห่วง

โดยที่ผ่านมาการดำเนินงานของผู้บริหารเป็นไปอย่างตั้งใจ แต่ยังมีหลายอย่างที่ไม่สามารถทำได้ตามเป้าหมาย และถือว่าแผนยังไม่มีความสมบูรณ์เท่าที่ควร โดยเฉพาะแผนการลดค่าใช้จ่าย ที่กำหนดไว้ 10% หรือประมาณ 1 หมื่นล้านบาท แต่ลดได้เพียงประมาณ 2 พันล้านบาทเท่านั้น ซึ่งหากเป็นลักษณะนี้ต่อไป คงไปไม่รอด
ด้าน  นายจรัมพร โชติกเสถียร กรรมการผู้อำนวยการใหญ่ บริษัทการบินไทย  จำกัด (มหาชน) กล่าวว่า การดำเนินงานตามแผนปฏิรูปของการบินไทย มีความคืบหน้าไประดับหนึ่ง แต่รายได้และการลดต้นทุนถือว่ายังช้ากว่าที่คาดการณ์ไว้ ดังนั้น ต้องพยายามดำเนินการให้เร็วขึ้น โดยจะเพิ่มรายได้และลดรายจ่ายให้ได้ตามเป้าหมาย อีกทั้งต้องมีการบริหารจัดการเข้มข้นขึ้นทุกระดับและเร็วขึ้น  เนื่องจากในแผนปฏิรูปกำหนดระยะเวลาไว้ 18 เดือน
สำหรับแผนปฏิรูปการบินไทยมี 6 กลยุทธ์ 21 แผน โดยเรื่องรายได้ยังไม่เพิ่ม รายจ่ายยังไม่ลด ต้องมีการพิจารณาแบบเจาะจง อย่างไรก็ตาม การบินไทยได้มีแผนที่เดินหน้าอย่างเป็นรูปธรรมแล้ว เช่น การปรับโครงสร้าง ขายเครื่องบิน ลดเที่ยวบิน  และหลังจากนี้จะต้องเร่งดำเนินการตามแผนต่อไปให้ได้ตามเป้าหมายที่ตั้งไว้



ขอบคุณข้อมูลจาก  มติชน
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
