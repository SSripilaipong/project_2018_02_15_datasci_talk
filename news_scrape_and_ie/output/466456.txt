ภูมิปัญญาไทย เสื่อกก ผลิตภัณฑ์แปรรูป ส่งตลาดต่างประเทศ สร้างรายได้หลักหมื่นต่อเดือน
หัตถกรรมพื้นบ้านของไทยถือเป็นงานศิลปะชนิดหนึ่งที่เป็นเอกลักษณ์ และ สามารถสร้างรายได้ให้กับชุมชนได้เป็นอย่างดี อย่างเช่นกับผลิตภัณฑ์ที่แปรรูปจากเสื่อ กก ของกลุ่มแม่บ้านทอผ้าห่มไหมพรม จังหวัดยโสธร ที่มีการคิดค้นนำผลิตภัณฑ์พื้นบ้านมาปรับเปลี่ยนให้เข้ากับยุคสมัยมากขึ้น

โดย  นางปราถนา กิ่งชัยภูมิ ประธานกลุ่มแม่บ้านทอผ้าห่มไหมพรม จังหวัดยโสธร  เปิดเผยว่า เดิมทีทางกลุ่ม ได้เคยทอผ้าห่มและเสื่อจำหน่าย แต่รายได้ไม่ดีมากนัก จึงได้คิดค้นแปรรูปผลิตภัณฑ์เพื่อให้เข้ากับยุคสมัยปัจจุบัน โดยการนำหัตกรรมพื้นบ้านลายเสื่อ กก ที่เป็นจุดแข็งของชุมชนเข้ามาผสมผสาน เริ่มจากการนำเสื่อ กก มาแปรรูปให้เป็นเครื่องใช้ส่วนตัว รวมถึงเป็นอุปกรณ์สำหรับตกแต่งอาคารบ้านเรือน เช่น แฟ้มใส่เอกสาร ที่รองชุดรับประทานอาหาร กระเป๋าถือสำหรับผู้หญิงวัยทำงาน และ แจกัน
ซึ่งหลังจากการนำเสื่อ กก มาแปรรูป สามารถเพิ่มมูลค่าสินค้าดังกล่าวให้มีรายได้เพิ่มมากขึ้น จากเดิม เสื่อ 1 ผืน จะอยู่ที่ราคา 400 บาท แต่ ณ ปัจจุบัน ราคาสินค้าที่เพิ่มมูลค่าจากเสื่อ กก จะมีราคาเริ่มต้นที่ 300 บาท ไปจนถึง 1,200 บาท
สำหรับช่องทางจำหน่ายนั้น ทางกลุ่มแม่บ้านทอผ้าห่มไหมพรม จังหวัดยโสธร มีช่องทางการกระจายสินค้า 2 ช่องทางด้วยกัน คือ ร้อยละ 70 จำหน่ายผ่านทางหน้าร้าน เช่น ร้าน OTOP ในสนามบิน หรือโรงแรม รีสอร์ทต่างๆ และอีกร้อยละ 30 คือ ทางออนไลน์ ที่จะมีพ่อค้าคนกลางสั่งซื้อผลิตภัณฑ์หัตถกรรมเหล่านี้ ไปจำหน่ายต่อยังตลาดต่างประเทศ
ดังนั้นจึงทำให้ กลุ่มแม่บ้านทอผ้าห่มไหมพรม มีรายได้หมุนเวียน อยู่ที่ 20,000 – 30,000 บาท ต่อเดือน จากเดิมที่มีเพียงแค่2 – 3 พัน อย่างไรก็ตามในอนาคต ทางกลุ่มแม่บ้านทอผ้าห่มไหมพรม จังหวัดยโสธร มีแผนที่จะพัฒนาผลิตภัณฑ์ เพื่อส่งออกไปยังตลาดอาเซียน ที่จะมีการค้าเสรีเปิดอย่างเป็นทางการในปีหน้า ซึ่งหมายความว่า จะสามารถสร้างรายได้เพิ่มจากเดิมได้อีกเท่าตัว



ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
