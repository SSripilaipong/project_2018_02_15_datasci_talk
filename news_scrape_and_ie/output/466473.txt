PwC เผยผลสำรวจอาชญากรรมทางเศรษฐกิจ พบคนในองค์กรภาคธุรกิจไทย ‘ทุจริต’ สูงกว่าค่าเฉลี่ยโลก
วันนี้ (22ต.ค.58) นายวรพงษ์ สุธานนท์ หุ้นส่วนสายงานที่ปรึกษา บริษัท พี ดับบลิว ซี คอนซัลติ้ง (ประเทศไทย) ผู้ประกอบธุรกิจให้คำปรึกษาด้านการบริหารจัดการ เปิดเผยว่า จากการสำรวจอาชญากรรมทางเศรษฐกิจประเทศไทยประจำปี 57 พบว่า 89% ของการทุจริตเกิดขึ้นจากการกระทำของคนในองค์กร ซึ่งถือเป็นสัดส่วนที่สูงมาก เมื่อเทียบกับระดับเอเชียแปซิฟิกที่ 61% และระดับโลกที่ 56% โดยสะท้อนว่าการทุจริตในองค์กรยังคงเป็นปัญหาหลักในการประกอบธุรกิจของบริษัทไทย ซึ่งส่งผลกระทบต่อชื่อเสียง ภาพลักษณ์ คุณภาพของสินค้าและบริการ

ทั้งนี้ ปัญหาการทุจริตในองค์กรถือเป็นปัญหาร้ายแรงของภาคธุรกิจ รวมถึงกำลังใจในการทำงานของพนักงานในองค์กร หากไม่มีมาตรการรับมือที่จริงจัง จะทำให้ลดประสิทธิภาพในการแข่งขันของประเทศในเวทีประชาคมเศรษฐกิจอาเซียน (เออีซี) ที่กำลังจะมาถึง
สำหรับกลุ่มอุตสาหกรรมที่มีความเสี่ยงต่อการทำทุจริตสูง ได้แก่ อุตสาหกรรมการผลิต ที่ส่งผลกระทบไปทั้งระบบห่วงโซ่อุปทาน โดยเฉพาะขั้นตอนที่ต้องผ่านผู้จัดการแผนกจัดซื้อ หรือฝ่ายควบคุมคุณภาพ เข้ามามีส่วนร่วมกับการฉ้อโกงด้วย โดยผลกระทบของปัญหาที่จะเกิดขึ้นในระยะต่อไปจะเป็นเรื่องตั้งแต่ความปลอดภัย การเรียกคืนสินค้า หรือความเสี่ยง อื่น ๆ ที่คาดเดาได้ยาก
นายพิพัฒน์ ยอดพฤติการ ผู้อำนวยการสถาบันไทยพัฒน์ องค์กรผู้ริเริ่มเครือข่ายหุ้นส่วนต้านทุจริตเพื่อประเทศไทย (พีเอซีที) กล่าวว่า ทางเครือข่ายได้ร่วมมือกับชมรมวาณิชธนกิจ ของสมาคมบริษัทหลักทรัพย์ไทย และบริษัท พี ดับบลิว ซี คอนซัลติ้ง (ประเทศไทย) พัฒนาหลักสูตรแนวทางการต้านทุจริตสำหรับองค์กรธุรกิจขึ้น เพื่อเสริมสร้างความรู้ ความเข้าใจในแนวทางการต้านทุจริตสำหรับองค์กรธุรกิจและการดำเนินการเกี่ยวกับการป้องกัน เพื่อความยั่งยืนของบริษัทจดทะเบียนไทยด้วย
ทั้งนี้ ประเด็นสำคัญของการจัดอบรมคือเน้นเรื่องความหมายและความสำคัญของการต่อต้านการทุจริต, กระบวนการต่อต้านการทุจริตสำหรับองค์กรธุรกิจ, การวางกระบวนงานภายในองค์กรเพื่อยกระดับความสามารถ และความคืบหน้าในการต่อต้านการทุจริต รวมถึงวิธีการรายงาน การเปิดเผยข้อมูลในแบบแสดงรายการข้อมูลที่ต้องยื่นประจำปี




ขอบคุณข้อมูลจาก  TNN
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
