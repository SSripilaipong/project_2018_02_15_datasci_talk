พาณิชย์ เผย ราคาข้าวสารปรับลดลง 600 บาทต่อตัน หลังอินโดนีเซียประกาศยังไม่เซ็นสัญญานำเข้าข้าวจากไทย 500,000 ตัน
รายงานข่าวจาก กระทรวงพาณิชย์  เปิดเผยว่า ขณะนี้ราคาข้าวสารตลาดกรุงเทพฯ ปรับตัวลดลงในช่วงสัปดาห์ที่ผ่านมา โดยข้าวสารขาว 5% เหลืออยู่ที่ 11,900บาท/ตัน หรือปรับลดลง 600 บาท/ตัน

เนื่องจากเป็นผลทางจิตวิทยาหลังประธานาธิบดีอินโดนีเซียออกมาประกาศว่า ยังไม่มีการเซ็นสัญญานำเข้าข้าวจากประเทศไทย 500,000 ตัน และจากเวียดนามอีก 1 ล้านตัน ส่งผลให้ราคาข้าวในตลาดปรับร่วงลงมา ทั้งนี้เชื่อว่าสุดท้ายอินโดนีเซียจะต้องมีการนำเข้าข้าวจากไทย เพราะราคาข้าวในอินโดนีเซียปรับตัวสูงขึ้นจากผลกระทบของภัยแล้ง ประกอบอินโดนีเซียเคยเจรจาข้อตกลงกับประเทศไทยทั้งเรื่องราคาและปริมาณไว้ จึงไม่น่าจะมีการยกเลิกในที่สุด

ด้าน นายชูเกียรติ โอภาสวงศ์ นายกกิตติมศักดิ์สมาคมผู้ส่งออกข้าวไทย  กล่าวว่า กระทรวงพาณิชย์ ควรชะลอการระบายข้าวออกไปจนถึงสิ้นปีนี้ เนื่องจากขณะนี้ผลผลิตข้าวเปลือกนาปี ฤดูกาล 2558/59 กำลังทยอยออกมา หากมีการระบายข้าวเข้าสู่ตลาด จะทำให้ราคาข้าวในตลาดปรับตัวลดลง แต่ในส่วนของข้าวเกรดซีที่จะมีการระบายสู่ภาคอุตสาหกรรมที่ไม่เกี่ยวข้องกับการบริโภค สามารถระบายได้ แต่ต้องดูแลไม่ให้มาปะปนกับตลาดข้าวปกติ



ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
