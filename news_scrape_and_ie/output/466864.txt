AirlineRatings.com จัดอันดับให้ ‘การบินไทย’ เป็น 1 ใน 10 สายการบินที่ให้บริการยอดเยี่ยม
นางบุษบา สังขวิภา รักษาการ ผู้อำนวยการใหญ่ฝ่ายบริหารผลิตภัณฑ์และประสบการณ์ลูกค้า บริษัท การบินไทย จำกัด (มหาชน)  เปิดเผยว่า การบินไทยได้รับการจัดอันดับจาก  AirlineRatings.com  ให้เป็น 1 ใน 10 สายการบินที่ให้บริการชั้นหนึ่งยอดเยี่ยม (Top 10 for Best First Class Cabin)
และเป็น 1 ใน 10 การให้บริการชั้นประหยัดในเส้นทางบินพิสัยไกลยอดเยี่ยม (Top 10 for Best Long Haul Economy Class Cabin) ซึ่งการบินไทยเป็นสายการบินที่ให้บริการในระดับพรีเมี่ยมในทุกชั้นโดยสาร
โดยปัจจุบัน การบินไทยให้บริการชั้นหนึ่งบนเครื่องบินแบบแอร์บัส เอ 380-800 และเครื่องบินแบบโบอิ้ง 747-400 โดยที่นั่งชั้นหนึ่ง หรือ Royal First Class ในเครื่องบินทั้งสองแบบ มีที่นั่งขนาดกว้างขวาง สามารถปรับเอนนอนราบได้ 180 องศา และมีความเป็นส่วนตัว ซึ่งทำให้ผู้โดยสารได้รับความสะดวกสบายตลอดการเดินทาง
ส่วนการให้บริการในชั้นประหยัดนั้น การบินไทยมีให้บริการในทุกแบบของเครื่องบิน อาทิ แอร์บัส เอ 380-800 โบอิ้ง 777-300 ER และโบอิ้ง 787-8 ซึ่งมีที่นั่งกว้างเฉลี่ยสูงสุดถึง 18 นิ้ว สามารถปรับเอนได้เฉลี่ยสูงสุดถึง 122 องศา และในทุกที่นั่งของทุกชั้นโดยสาร มีจอวิดีโอส่วนตัว พร้อมระบบสาระบันเทิงครบครัน ซึ่งทั้ง 2 รางวัลที่การบินไทยได้รับนี้
ทั้งนี้ เป็นการยืนยันว่าการบินไทย ใส่ใจในการมอบความสะดวกสบายให้กับผู้โดยสาร และ ยังคงมาตรฐานของสายการบินระดับโลก ที่ให้บริการแบบพรีเมี่ยมที่เป็นเลิศในทุกจุดบริการ รางวัลดังกล่าวยังสร้างความภาคภูมิใจและเป็นขวัญกำลังใจแก่พนักงานการบินไทย ที่จะมุ่งมั่นรักษาและพัฒนาการบริการ เพื่อให้ผู้โดยสารได้รับความพึงพอใจสูงสุดต่อไป



ขอบคุณข้อมูลจาก  มติชน
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
