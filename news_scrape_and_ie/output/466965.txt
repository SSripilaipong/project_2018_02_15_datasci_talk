ครม.เห็นชอบเลื่อนประมูล คลื่น 900 MHz เป็น 15 ธ.ค.ตามที่ กสทช.เสนอ
วันนี้ (3พ.ย.58)  พล.อ.ประยุทธ์ จันทร์โอชา นายกรัฐมนตรี  เปิดเผยว่า ที่ประชุมคณะรัฐมนตรี (ครม.) มีมติอนุมัติให้เลื่อนการประมูล 4G คลื่น 900 MHz จากวันที่ 12 พ.ย.58 ไปเป็นวันที่ 15 ธ.ค.58 ตามเดิม ตามที่สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เสนอมา
ส่วนปัญหาเรื่องคลื่น 900 MHz นั้น ให้นายอุตตม สาวนายน รมว.เทคโนโลยีสารสนเทศและการสื่อสาร (ไอซีที) ไปหารือกับ บมจ.ทีโอที ต่อไป เพื่อทำความเข้าใจและให้หน่วยงานสามารถดำเนินธุรกิจต่อไปได้
อย่างไรก็ตาม นายกรัฐมนตรี มองว่า หากเดินหน้าประมูลคลื่น 4G ได้จะส่งผลดีต่อผลประกอบการของภาคเอกชน และส่งผลดีต่อภาพรวมเศรษฐกิจของประเทศ



บอร์ดกทค. มีมติเลื่อนวันประมูล 900 MHz กลับมาเป็น 15 ธ.ค. 58 ชี้ เพื่อให้เกิดความโปร่งใส ยุติธรรม และไม่เกิดข้อครหา
วันที่ 2 พ.ย. 2558 คณะกรรมการกิจการโทรคมนาคม (กทค.) ได้เรียกประชุมด่วนวาระพิเศษเกี่ยวกับการจัดประมูลคลื่นความถี่ 900 MHz โดยมีมติให้เลื่อนการจัดประมูลออกไปเป็นวันที่ 15 ธ.ค. 2558 ตามเดิม
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  เปิดเผยว่า ที่ประชุม กทค. มีมติให้เลื่อนวันประมูล 900 MHz กลับมาเป็นวันที่ 15 ธ.ค. 2558 เพื่อให้เป็นไปตามกรอบมติเดิมที่คณะรัฐมนตรีได้อนุมัติไว้ก่อนหน้านี้
แม้ว่าการกำหนดวันประมูลที่ 12 พ.ย. 2558 จะทำให้เกิดผลประโยชน์กับประเทศ และ กสทช. ได้มีการกำหนดการป้องกันการฮั้วราคาอย่างดีแล้ว  แต่ปรากฏว่ามีบทความของนักวิชาการหลายแห่ง รวมถึงภาคประชาชน  เห็นว่าอาจจะส่งผลต่อการเสนอราคา ที่ประชุมจึงเห็นควรจะเลื่อนการประมูลเพื่อให้เกิดความโปร่งใส ยุติธรรม และไม่เกิดข้อครหา
รวมถึงยืนยันจุดยืนในการรักษาผลประโยชน์ของรัฐและประชาชนเป็นหลัก ส่วนการประมูลคลื่น 1800 MHz ยังจะเปิดเคาะราคากันในวันที่ 11 พ.ย. นี้เหมือนเดิม
โดยก่อนหน้านี้ดร.สมเกียรติ ตั้งกิจวานิชย์ ประธานสถาบันวิจัยเพื่อการพัฒนาประเทศไทย(ทีดีอาร์ไอ) เคยทวงติงเกี่ยวกับลำดับในการจัดประมูลคลื่นความถี่ของ กสทช. โดยระบุว่า ยิ่งมีการเลื่อนวันประมูลคลื่นความถี่ 1800 MHz และ 900 MHz ให้ใกล้กันเท่าใด ยิ่งมีโอกาสให้เกิดการฮั้วประมูลกันได้มากขึ้น  แม้จะมีผู้ประกอบการรายใหม่เข้าร่วมประมูลเพิ่มขึ้นหนึ่งรายก็ตาม



นายกรัฐมนตรี ยืนยัน เดินหน้าจัด ‘ประมูล 4G’ ตามที่ กสทช. กำหนด เพื่อให้มีรายได้เข้ารัฐมากยิ่งขึ้น
พล.อ.ประยุทธ์ จันทร์โอชา นายกรัฐมนตรี และหัวหน้าคณะรักษาความสงบแห่งชาติ (คสช.) ยืนยันว่า รัฐบาลจะให้มีการดำเนินการเปิดประมูล 4G ตามที่คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) กำหนดไว้  โดยมีกำหนดการจัดประมูลคลื่นความถี่ 1800 MHz กับ 900 MHz ในวันที่ 11 และ 12 พ.ย.นี้ ทั้งนี้เพื่อให้มีรายได้เข้ารัฐบาลมากยิ่งขึ้น
ส่วนกรณีที่มีปัญหาเรื่องข้อกฎหมายของ บมจ.ทีโอที นั้น ตนเองจะไม่เข้าไปมีส่วนร่วมกับเรื่องดังกล่าว แต่แนะนำว่าควรร่วมกันหาทางออกให้ดีขึ้น


ติดตามข่าวสารอื่น ๆ ที่น่าสนใจได้ที่นี่ news.mthai.com
MThai News
