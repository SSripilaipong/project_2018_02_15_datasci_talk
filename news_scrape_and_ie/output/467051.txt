นายกฯ แนะ  รัฐวิสาหกิจ ปลดพนักงาน  ลดขาดทุน จี้ เชือดจนท.บริหารเกียร์ว่าง เปรียบ  บิ๊กการบินไทย  เงินเดือนสูง แต่ไร้ผลงาน
พล.ต.สรรเสริญ แก้วกำเนิด รองโฆษกประจำสำนักนายกรัฐมนตรี เปิดเผยภายหลังการประชุมคณะรัฐมนตรี(ครม.) เมื่อวันที่ 27 ต.ค. โดยมี พล.อ.ประยุทธ์ จันทร์โอชา นายกรัฐมนตรีและหัวหน้า คสช. เป็นประธานว่า นายกฯ ระบุ การแก้ปัญหาของการบินไทยที่ผ่านมา ยังไม่เกิดผลรูปธรรม ควรเน้นมุ่งแก้ปัญหาในระดับเจ้าหน้าที่บริหารด้วย เพราะผู้บริหารบางคนมีอัตราเงินเดือนมาก หรือ หลายแสนบาท แต่ไร้ผลงาน
“ที่กล่าวมา เป็นการยกตัวอย่างของ นายกฯว่า การแก้ปัญหาอย่ามองเฉพาะระดับปฏิบัติการ หรือมุ่งแต่ลดคน ก็จะสามารถแก้ไขปัญหาการขาดทุนได้ และไม่เฉพาะในการบินไทย แต่ในรัฐวิสาหกิจอื่นๆ ด้วย และนายกฯ ไม่ได้ต้องการจะลดเงินเดือนผู้บริหารรัฐวิสาหกิจ แต่เห็นว่าการมุ่งลดเงินเดือนพนักงานระดับล่างที่มีจำนวนมาก แต่มีรายได้น้อยอยู่แล้ว ขณะที่ผู้บริหารเงินเดือน 2-3 แสนบาท แต่ไม่ได้มีงานทำอะไร ท่านนายกฯ บอกว่านี่คือตัวอย่างที่ลองไปพิจารณาว่า แนวทางนี้จะทำให้รัฐวิสาหกิจลดขาดทุนได้”
จึงอยากให้รัฐวิสาหกิจนำกรณียกตัวอย่างนี้ ไปพิจารณาว่าผู้บริหารแต่ละองค์กรมีจำนวนเกินความจำเป็นหรือไม่ เพื่อให้แผน ฟื้นฟูรัฐวิสาหกิจที่มีปัญหาสามารถฟื้นฟูกิจการได้ตามแผนเร็วขึ้น และหากบางองค์กรจำเป็นต้องเออรี่รีไทร์ ก็ดำเนินการ และเยียวยาอย่างเหมาะสม
ข้อมูล  matichon.
ติดตามข่าวสารอื่นๆที่น่าสนใจได้ที่นี่  news.mthai.com
MThai News

