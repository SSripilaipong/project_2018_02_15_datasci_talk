‘ประกันสังคม’ ลงนามบันทึกข้อตกลงการจ่ายเงินกองทุนประกันสังคมและกองทุนเงินทดแทนผ่านธนาคารออมสิน และ ธกส.
นายโกวิท สัจจวิเศษ รองเลขาธิการ รักษาการในตำแหน่งผู้ตรวจราชการกระทรวงแรงงาน รักษาราชการแทนเลขาธิการสำนักงานประกันสังคม  เปิดเผยว่า สำนักงานประกันสังคม ให้ความสำคัญของการให้บริการที่สะดวก รวดเร็ว โดยพัฒนาและปรับปรุงแก้ไขให้สอดคล้องกับสภาวการณ์ด้านเศรษฐกิจและสังคมตลอดมา
จึงได้เพิ่มช่องทางการให้บริการ โดยร่วมมือกับธนาคารเพิ่มอีก 2 แห่ง คือธนาคารออมสิน และธนาคารเพื่อการเกษตรและสหกรณ์การเกษตร (ธกส.) เข้าร่วมโครงการจ่ายเงินกองทุนประกันสังคมและกองทุนเงินทดแทนผ่านธนาคาร

ซึ่งจากเดิม มีธนาคารเข้าร่วมให้บริการกับสำนักงานประกันสังคมแล้ว 9 แห่ง คือ ธนาคารกรุงไทย จำกัด (มหาชน), ธนาคารกรุงศรีอยุธยา จำกัด (มหาชน), ธนาคารกรุงเทพ จำกัด (มหาชน), ธนาคารกสิกรไทย จำกัด (มหาชน), ธนาคารธนชาต จำกัด (มหาชน), ธนาคารไทยพาณิชย์ จำกัด (มหาชน), ธนาคารทหารไทย จำกัด (มหาชน), ธนาคารซีไอเอ็มบีไทย จำกัด (มหาชน), ธนาคารอิสลามแห่งประเทศไทย จำกัด (มหาชน)
ดังนั้นเพื่อให้นายจ้าง ผู้ประกันตน ได้รับความสะดวก รวดเร็ว สำนักงานประกันสังคมขอความร่วมมือผู้ประกันตน หรือผู้มีสิทธิรับเงินแสดงความจำนงขอรับเงินผ่านธนาคาร ซึ่งสำนักงานประกันสังคมมีนโยบายในการวางระบบการรับ-จ่ายเงินผ่านธนาคารและหน่วยบริการอื่นแทนการรับ-จ่ายเงิน ณ สำนักงานประกันสังคมทั่วประเทศ
อย่างไรก็ตามสำนักงานประกันสังคมได้มีการพัฒนาช่องทางการให้บริการต่างๆ เช่น การจ่ายเงินสมทบผ่านเคาน์เตอร์เซอร์วิส หรือเคาน์เตอร์แจ๋ว (DTAC) เป็นต้น และอยู่ระหว่างพัฒนาช่องทางในการจ่ายเงินให้เกิดความสะดวกยิ่งขึ้นอีกด้วย หากมีข้อสงสัยสามารถติดต่อสอบถามได้ที่สายด่วนประกันสังคม 1506 ติดต่อระบบโทรศัพท์ตอบรับอัตโนมัติให้บริการทุกวันตลอด 24 ชั่วโมงหรือติดต่อเจ้าหน้าที่โดยตรงให้บริการทุกวัน ไม่เว้นวันหยุดสามารถดูรายละเอียดได้ที่ www.sso.go.th


ที่มา     www.sso.go.th
ติดตามข่าวสารอื่นๆที่น่าสนใจได้ที่นี่  news.mthai.com
MThai News

