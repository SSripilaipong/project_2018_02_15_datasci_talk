ธอส. เตรียมขยายเงินสินเชื่อที่อยู่อาศัย ตามมาตรการกระตุ้นอสังหาฯ ขณะที่ วันนี้ (29 ต.ค.) เป็นวันแรกในการเริ่มลดค่าโอนและจำนอง เหลือ 0.01%
วันที่ 29 ต.ค. 2558 เป็นวันแรกสำหรับการประกาศใช้มาตรการกระตุ้นเศรษฐกิจภาคอสังหาริมทรัพย์ โดยการลดค่าธรรมเนียมจดทะเบียนการโอนและจำนองอสังหาริมทรัพย์ เหลือ 0.01% ตั้งแต่วันนี้ จนถึง วันที่ 28 เม.ย. 2559 เป็นระยะเวลา6 เดือน

นางอังคณา ปิลันธน์โอวาท ไชยมนัส กรรมการผู้จัดการ ธนาคารอาคารสงเคราะห์  เปิดเผยถึงมาตรการส่งเสริมการให้สินเชื่อที่อยู่อาศัยผู้มีรายได้น้อย และ ปานกลางว่า ขณะนี้ มีผู้ขอยื่นกู้แล้ว 9,600 ล้านบาท จำนวนกว่า 7,700 ราย โดยธนาคาร พร้อมจะขยายวงเงินกู้เพิ่มเติมให้ตามความต้องการ ซึ่งคาดว่าจะสามารถกระตุ้นภาคอสังหาริมทรัพย์ และ ช่วยกระตุ้นยอดการปล่อยสินเชื่อของธนาคาร ช่วงไตรมาสสุดท้ายปี 2558 เป็นไปตามเป้าหมาย
ในส่วนของกองทุนหมู่บ้านนั้น พลตรีสรรเสริญ แก้วกำเนิด โฆษกประจำสำนักนายกรัฐมนตรี ระบุว่า ธนาคารออมสิน และ ธนาคารอาคารสงเคราะห์ ได้อนุมัติสินเชื่อกองทุนหมู่บ้าน ตามที่รัฐบาลออกมาตรการส่งเสริมความเป็นอยู่ระดับหมู่บ้าน ที่ได้รับการจัดชั้นเป็นกองทุนระดับ A และ B ไปแล้ว 38,683 กองทุน วงเงินอนุมัติประมาณ 3 หมื่น 7 พัน 5 ร้อยล้านบาท จากกองทุนยื่นขอรับการสนับสนุนจำนวน 46,489 กองทุน

ส่วนเป้าหมายที่ตั้งไว้ 59,875 กองทุน และมีวงเงินสินเชื่อของทั้ง 2 ธนาคารรวม 6 หมื่นล้านบาท คิดเป็น 62.43 % โดยเป็นผู้ขอรับสินเชื่อโดยตรง ถึง 2 ล้าน 4 แสนราย ทั้งนี้จะต้องทำนิติกรรมสัญญาให้แล้วเสร็จภายใน 31 ธันวาคมปีนี้


ติดตามข่าวสารอื่นๆที่น่าสนใจได้ที่นี่  news.mthai.com
MThai News



กรมที่ดิน ประกาศลดค่าโอน-จดจำนอง มีผลบังคับใช้พรุ่งนี้ (29 ต.ค.) เป็นระยะเวลา6 เดือน
กรมที่ดินประกาศเรื่องมาตรการการเงินการคลัง เพื่อกระตุ้นเศรษฐกิจภาคอสังหาริมทรัพย์ กรณี การลดค่าธรรมเนียมจดทะเบียนการโอนและจำนองอสังหาริมทรัพย์ เหลือ 0.01% อย่างเป็นทางการ โดยใช้ได้จริงตั้งแต่วันที่ 29 ต.ค. 2558 ถึงวันที่ 28 เม.ย. 2559 เป็นระยะเวลา6 เดือน

ทั้งนี้ กรมที่ดินประกาศผ่านเว็บไซต์ www.dol.go.th ระบุว่า หลังจากที่คณะรัฐมนตรี (ครม.) ได้มีมติเมื่อวันที่ 13 ต.ค. 2558 เห็นชอบมาตรการกระตุ้นเศรษฐกิจภาคอสังหาริมทรัพย์ และเห็นชอบร่างประกาศกระทรวงมหาดไทย จำนวน 3 ฉบับ เพื่อลดค่าธรรมเนียมสำหรับสนับสนุนการซื้อขายอสังหาริมทรัพย์ ขณะนี้ได้มีประกาศกระทรวงมหาดไทยดังกล่าวแล้ว โดยมีผลบังคับใช้ตั้งแต่วันที่ 29 ต.ค. 2558 ถึงวันที่ 28 เม.ย. 2559 เป็นระยะเวลา6 เดือน มีหลักเกณฑ์ตามมาตรการดังนี้
หลักเกณฑ์การลดค่าธรรมเนียมโอนและจำนอง
1. ค่าธรรมเนียมการโอน  (ซื้อขายอสังหาริมทรัพย์) ค่าธรรมเนียมปกติ 2% ของราคาประเมินทุนทรัพย์ ค่าธรรมเนียมตามมาตรการ ลดเหลือ 0.01% ของราคาประเมินทุนทรัพย์
2. ค่าธรรมเนียมการจำนอง  (อันเนื่องจากการซื้อขายตามมาตรการเท่านั้น) ค่าธรรมเนียมปกติ 1% ของราคาจำนอง ค่าธรรมเนียมตามมาตรการ ลดเหลือ 0.01% ของราคาจำนอง (เฉพาะค่าธรรมเนียมจำนองตามประมวลกฎหมายที่ดิน เรียกเก็บอย่างสูงไม่เกิน 2 แสนบาท)
3. อสังหาริมทรัพย์ที่ได้รับประโยชน์ตามมาตรการ  ประกอบด้วย 
ประเภทที่ 1. อสังหาริมทรัพย์ที่ไม่ได้จัดสรร ได้แก่ อาคาร และ ที่ดินพร้อมอาคาร (ที่ดินเปล่าที่ไม่ได้ลด)
ประเภทที่ 2. อสังหาริมทรัพย์ที่จัดสรร ได้แก่ ที่ดินพร้อมอาคาร และ ที่ดินเปล่า
ประเภทที่ 3. ห้องชุด ได้แก่ ห้องชุดทั้งอาคารชุด และ ห้องชุดรายห้อง
4. ประเภทอาคารที่ได้สิทธิลดค่าธรรมเนียม  (ทั้งกรณีจัดสรรและไม่ได้จัดสรร) ได้แก่ บ้านเดี่ยว, บ้านแฝด, บ้านแถว และ อาคารพาณิชย์
5. กรณีอาคารใหม่หรืออาคารเก่า หรือห้องชุดใหม่หรือห้องชุดเก่า  ก็ได้รับลดค่าธรรมเนียมเช่นเดียวกัน
6. ผู้โอนและผู้รับโอน  ผู้จำนองและผู้รับจำนอง เป็นบุคคลธรรมดาหรือนิติบุคคลก็ได้
7. การเรียกเก็บภาษีอากร  การโอนอสังหาริมทรัพย์ตามมาตรการนี้ เรียกเก็บภาษีอากรตามปกติ



ขอบคุณข้อมูลจาก  www.dol.go.th
ติดตามข่าวสารอื่นๆที่น่าสนใจได้ที่นี่  news.mthai.com
MThai News
