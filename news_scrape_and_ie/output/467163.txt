คกก.ขนส่งทางบก เตรียมประกาศอนุญาตให้รถโดยสารของ บขส. และรถร่วม บขส. ลดราคาลงได้ร้อยละ 20 ในวันนี้ (29 ต.ค.)
นายดรุณ แสงฉาย รองปลัดกระทรวงคมนาคม  กล่าวภายหลังการประชุมคณะกรรมการควบคุมการขนส่งทางบกกลาง ว่า ที่ประชุมมีมิติพิจารณาปรับลดอัตราค่าโดยสารขั้นต่ำของรถโดยสารหมวด 2 และ 3 คือ รถโดยสารของ บขส. และ รถร่วม บขส.
ที่ให้บริการในปัจจุบันประมาณ 400-500 เส้นทาง ไม่เกินร้อยละ 20 จากเดิมที่ทุกเส้นทางต้องใช้อัตราค่าโดยสารขั้นต่ำเท่ากันหมด และไม่สามารถปรับลดลงได้ เช่น เส้นทาง กรุงเทพฯ-ภูเก็ต อัตราค่าโดยสารเดิมอยู่ที่ 703 บาทต่อคนต่อเที่ยว ผู้ประกอบการสามารถปรับลดราคาค่าโดยสารลงได้เหลือไม่ต่ำกว่า 562 บาทต่อคนต่อเที่ยว
โดยกรมการขนส่งทางบก จะออกประกาศให้มีผลบังคับใช้อย่างเป็นทางการในวันนี้ (29 ต.ค. 58) ซึ่งผู้ประกอบการขนส่ง จะต้องนำใบอนุญาตประกอบกิจการเดิมมาเปลี่ยนใหม่ แต่หากรายใดไม่ต้องการที่จะลดอัตราค่าโดยสาร และ คิดว่าอัตราเดิมสามารถแข่งขันได้ ก็ไม่ต้องนำใบอนุญาตเดิมมาเปลี่ยน
สำหรับการประกาศในครั้งนี้ มีจุดประสงค์เพื่อเพิ่มศักยภาพการแข่งขันของผู้ประกอบการ บขส. และ รถร่วม บขส. ให้สามารถแข่งขันกับธุรกิจสายการบินต้นทุนต่ำ หรือ โลว์คอสแอร์ไลน์ได้ อีกทั้งในปีหน้า
จะมีการเปิดเสรีประชาคมอาเซียนการแข่งขันก็จะมีมากขึ้น และจะมีการติดตาม รวมถึงประเมินผลหลังจากประกาศประมาณ 6 เดือน เพื่อนำมาพิจารณาว่าจะมีการปรับลดลงเพิ่มเติมเพื่อให้แข่งขันได้มากขึ้น หรือปรับให้เท่าเดิม หากการให้บริการประชาชนมีคุณภาพลดลง
ขอบคุณข้อมูล/ภาพ จาก  TNN
ติดตามข่าวสารอื่นๆที่น่าสนใจได้ที่นี่  news.mthai.com
MThai News
