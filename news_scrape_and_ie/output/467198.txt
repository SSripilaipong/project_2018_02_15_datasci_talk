บมจ. สามารถคอร์ปอเรชั่น ชี้แจง กรณีมีส่วนร่วมตั้งสถานีวิทยุสื่อสารโดยไม่ได้รับอนุญาต พร้อมปฏิเสธพัวพันคดี ม.112
บริษัท สามารถคอร์ปอเรชั่น จำกัด(มหาชน) หรือ SAMART  ชี้แจงว่า ตามที่ปรากฏเป็นข่าวว่าบริษัท สามารถเทลคอม จำกัด (มหาชน) หรือ SAMTEL ซึ่งเป็นบริษัทย่อยของ สามารถคอร์ปอเรชั่น มีส่วนร่วมในการตั้งสถานีวิทยุสื่อสารโดยไม่ได้รับอนุญาต และ ขอสนับสนุนหมายเลขโทรศัพท์เลขสวยจาก กสทช.นั้น
บริษัทขอปฏิเสธเนื้อหาตามข่าวทั้งหมด และ ใคร่ขอชี้แจงข้อเท็จจริงดังนี้คือ บริษัท สามารถเทลคอม จำกัด (มหาชน) หรือ SAMTEL ได้รับการร้องขอความอนุเคราะห์ จากกองตำรวจสื่อสารสำนักงานเทคโนโลยีสารสนเทศและการสื่อสาร ลงวันที่ 16 กรกฏาคม 2558 ลงเลขที่ตร.๐๐๓๓.๒๒/๕๐๘ ย้ายอุปกรณ์ระบบวิทยุ DTRS จากสถานีตำรวจนครบาลบึ่งกุ่ม มาติดตั้งบนอาคารใบหยกทาวเวอร์ 2 เพื่อสนับสนุนกิจกรรมจักรยานเทิดพระเกียรติ (Bike for MOM)
โดยจะใช้เป็นระบบวิทยุสื่อสารหลักของการรักษาความปลอดภัย และอำนวยการจราจรในงาน ที่มีกำลังเจ้าหน้าที่ตำรวจเป็นผู้ปฏิบัติและใช้งานวิทยุ DTRS เป็นจำนวนมาก และสำนักงานตำรวจแห่งชาติโดยกองตำรวจสื่อสาร ผู้ใช้วิทยุระบบนี้มีสถานีฐานแบบประจำติดตั้งไว้ที่สถานีตำรวจนครบาลบึ่งกุ่ม ที่มีช่องสัญญาณมากกว่าสถานีฐานแบบเคลื่อนที่
ดังนั้นกองตำรวจสื่อสาร จึงได้ขอความอนุเคราะห์มายัง SAMTEL ให้ทำการย้ายอุปกรณ์สถานีฐานของวิทยุ DTRS จากสถานีตำรวจนครบาลบึ่งกุ่มมาติดตั้งบนอาคารใบหยกทาวเวอร์ 2 เพื่อทำให้การรับส่งสัญญาณวิทยุ DTRS มีประสิทธิภาพดียิ่งขึ้น ทาง SAMTEL ได้ดำเนินการและส่งมอบงานตามที่ได้รับมอบหมายเรียบร้อยแล้ว ทั้งนี้ บริษัทยืนยันว่ามิได้ทำการใดๆ นอกเหนือจากที่ได้รับมอบหมายและไม่ได้กระทำการใดๆ ที่เป็นความผิดทางกฎหมายดังกล่าว
นอกจากนี้ ในส่วนของเรื่องการขอสนับสนุนหมายเลขโทรศัพท์เลขสวยจาก กสทช. นั้น SAMTEL ขอยืนยันว่าไม่มีส่วนรู้เห็น เกี่ยวข้องกับเรื่องดังกล่าวแต่ประการใด
ขณะที่เมื่อวันที่ 28 ต.ค.2558 ที่ผ่านมา ราคาหุ้นกลุ่มสามารถคอร์ปอเรชั่น ปรับตัวลงอย่างรุนแรง นำโดยบริษัท สามารถคอร์ปอเรชั่น จำกัด (มหาชน) หรือ SAMART ปิดตลาด 21.10 บาท ปรับตัวลง 2.10 บาท หรือ 9.05% บริษัท สามารถเทลคอม จำกัด (มหาชน) หรือ SAMTEL ปิดตลาด 19.60 บาท ปรับตัวลง 0.90 บาท หรือ 4.39% และบริษัท สามารถ-ไอโมบาย จำกัด (มหาชน) หรือ SIM ปิดตลาด 1.57 บาท ปรับตัวลง 0.07 บาท หรือ 4.27% ทำให้มูลค่าตลาด(Market Cap)หายไปประมาณ 3,000 ล้านบาท
อย่างไรก็ตาม ราคาหุ้น SAMART และ SAMTEL ได้ร่วงแรงในช่วงบ่าย หลังจาก พล.ต.อ.ศรีวราห์ รังสิพราหมณกุล รักษาราชการแทนรองผู้บัญชาการตำรวจแห่งชาติ ในฐานะหัวหน้าชุดสืบสวนคดีม.112 แถลงว่า พ.ต.ต.ปรากรม วารุณประภา อดีตสารวัตรกองบังคับการปราบปราม เป็นผู้ต้องหาในข้อหาที่ พ.ต.ต.ปรากรม ร่วมกับ บริษัท สามารถเทเลคอม ตั้งสถานีวิทยุสื่อสารโดยไม่ได้รับอนุญาต


ขอบคุณข้อมูล  จากข่าวหุ้น
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
