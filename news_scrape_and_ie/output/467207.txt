‘สปริงนิวส์’ แจงเลิกจ้างพนักงาน 40 อัตรา เพื่อปรับโครงสร้างองค์กร ยืนยันพร้อมดูแลตามกฎหมายทุกประการ
วันนี้ (29ต.ค.58) ผู้สื่อข่าวรายงานความคืบหน้าจากกรณีที่ผู้บริหารสถานีโทรทัศน์สปริงนิวส์ ประกาศปลดผู้สื่อข่าว ช่างภาพ ผู้ช่วยช่างภาพ และพนักงานเกือบ 40 คน เมื่อวันที่ 28 ก.ย.ที่ผ่านมา โดยทางสถานีฯ จะจ่ายค่าชดเชย ตาม พ.ร.บ.คุ้มครองแรงงาน ให้เป็นระยะเวลา 3 เดือน รวมถึงเงินเดือนของเดือนพ.ย. อีก 1 เดือน
ล่าสุด  นางอภิศรา อิศรศักดิ์ ณ อยุธยา ผู้อำนวยการใหญ่สายงานสื่อสารองค์กรของบริษัท สปริงนิวส์ เทเลวิชั่น จำกัด  ได้ทำจดหมายชี้แจงถึงกรณีสถานีสปริงนิวส์ ทีวีดิจิทัล ช่อง 19 ปรับโครงสร้างองค์กรเมื่อวานนี้ (28 ต.ค.58) โดยมีเนื้อหาระบุว่า
เนื่องด้วย สถานีข่าวสปริงนิวส์ ทีวีดิจิทัล ช่อง 19 ได้มีการปรับโครงสร้างองค์กร เพื่อให้สอดคล้องกับนโยบาย มุ่งสู่เป้าหมายตามวิสัยทัศน์ในปี 2559 คือ  เป็นสถานีข่าวยอดนิยมอันดับ 1 ของประเทศ ทุกแพลทฟอร์ม บนความรับผิดชอบ และก้าวสู่ศูนย์กลางข่าวสารอาเซียนในปี 2559
ซึ่งได้เริ่มกลยุทธ์เดินหน้าทุกแพลทฟอร์ม โดยแถลงข่าวเปิดคลื่น FM 98.5 สถานีข่าวจริง สปริงเรดิโอ ไปเมื่อวันที่ 26 ต.ค.ที่ผ่านมา และล่าสุดได้ปรับยุทธศาสตร์ในการทำงานอย่างต่อเนื่อง ด้วยการปรับโครงสร้างองค์กร โดยจะมีการปรับลดพนักงานในบางภาคส่วน จำนวน 40 อัตรา และในขณะเดียวกัน มีนโยบายขยายงานข่าวภาคเศรษฐกิจและต่างประเทศ เพื่อตอบสนองเป้าหมายองค์กรปี 2559
ทั้งนี้ ทางบริษัทได้พิจารณาตามความเหมาะสม และได้มีการสื่อสารกับพนักงานให้เป็นที่เข้าใจ พร้อมดูแลพนักงานที่ถูกเลิกจ้าง ด้วยความเป็นธรรม และถูกต้องตามกฎหมายแรงงานทุกประการ จึงเรียนมาเพื่อทราบ



สะพัด “ทีวีดิจิตอล” แห่งหนึ่ง ประกาศเลย์ออฟพนักงานประมาณ 100 คน เพื่อลดภาระค่าใช้จ่ายที่สูง
เมื่อวันที่ 28 ต.ค.2558 ผู้สื่อข่าวรายงานว่า มีกระแสข่าวว่า สถานีโทรทัศน์สปริงนิวส์ ประกาศลดพนักงานประมาณ 100 คน เพื่อลดต้นทุน พร้อมมีการระบุว่า มีการพิมพ์ชื่อผู้ที่ถูกให้ออกหลายหน้ากระดาษ A4 เพื่อให้พนักงานตามรายชื่อดังกล่าวออก
ทั้งระดับ บก.ข่าว หัวหน้าข่าว และ นักข่าว โดยไม่แจ้งให้ทราบล่วงหน้า พร้อมจ่ายเงินชดเชยให้ 3 เดือน หรือตามที่กฎหมายกำหนด
และเมื่อผู้สื่อข่าวโทรไปสอบถามบุคคลที่รู้จักกันภายใน ก็ยอมรับว่าข่าวดังกล่าวเป็นความจริงแต่ไม่ยืนยันว่ามีจำนวนถึง 100 คนหรือไม่ ขณะที่พนักงานบางส่วนอยู่ระหว่างการเจรจาต่อรองเพื่อพูดคุยกับผู้บริหาร
โดยผู้สื่อข่าวรายงานว่า ก่อนหน้านี้เมื่อช่วงกลางปีที่ผานมา ไทยทีวี ก็ได้มีการโละพนักงานออกจำนวนหนึ่ง โดยอ้างว่าให้พนักงานลาออกด้วยความสมัครใจ เพื่อลดต้นทุน-รายจ่ายของบริษัทรวมถึงต้องจ่ายค่าใบอนุญาตที่อยู่ในระดับสูง หลังต้องยุติการออกอากาศเมื่อปลายเดือนกรกฎาคม
อย่างไรก็ตาม ก่อนหน้านี้มีการออกมาเตือนจากผู้คนในวงการโทรทัศน์ ว่า จะมีทีวีดิจิตอลล้มอีก เนื่องจากไม่สามารถแบกรับกับภาระค่าใช้จ่ายที่สูงได้ โดยเฉพาะภาระในเรื่องค่าใบอนุญาตที่แย่งกันประมูลก่อนหน้านี้ซึ่งมีราคาสูงมาก
ขณะที่รายได้จากค่าโฆษณาที่จะเข้ามามีไม่มากนัก รวมถึงปัญหาเศรษฐกิจที่ชะลอตัวลง ซึ่งอาจเหลือเพียงรายใหญ่เท่านั้นที่จะอยู่ได้
ขอบคุณข้อมูลจาก  มติชน
ติดตามข่าวสารอื่นๆที่น่าสนใจได้ที่นี่  news.mthai.com
MThai News
