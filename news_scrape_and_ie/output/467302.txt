ธปท. เตือนธนาคารพาณิชย์ เพิ่มความระมัดระวังและเตรียมรับมือ หลังมีผู้ไม่ประสงค์ดีจากต่างประเทศก่อกวนระบบออนไลน์
นางทองอุไร ลิ้มปิติ รองผู้ว่าการด้านเสถียรภาพสถาบันการเงิน ธนาคารแห่งประเทศไทย (ธปท.)  เปิดเผยว่า กรณีที่มีข่าวว่าธนาคารพาณิชย์บางแห่งได้รับ e-mail จากผู้ไม่ประสงค์ดีที่ต่างประเทศโดยระบุว่า จะก่อกวนช่องทางเครือข่ายของธนาคาร ที่จะทำให้ช่องทางการให้บริการออนไลน์เต็ม ซึ่งอาจส่งผลกระทบต่อการให้บริการผ่านช่องทางอินเตอร์เน็ตของธนาคาร

ทั้งนี้ช่วงที่ผ่านมา ธปท. และธนาคารพาณิชย์ ให้ความสำคัญต่อความเสี่ยงด้านระบบเทคโนโลยีสารสนเทศของธนาคารพาณิชย์แต่ละแห่ง โดยยึดหลักการรักษาความปลอดภัย และ ความถูกต้องของข้อมูลลูกค้า รวมถึงให้ระบบมีความพร้อมใช้งานอย่างต่อเนื่อง
อย่างไรก็ตาม การก่อกวนช่องทางอินเตอร์เน็ตจากผู้ไม่ประสงค์ดี มีโอกาสเกิดขึ้นได้ตลอดเวลา ซึ่งกรณีนี้ ธปท.ได้รับรายงานจากธนาคารพาณิชย์มาโดยต่อเนื่อง และได้แจ้งให้ธนาคารพาณิชย์ทุกแห่งเพิ่มความระมัดระวังและเตรียมการรับมือต่อสถานการณ์ที่อาจเกิดขึ้น พร้อมติดตามสถานการณ์อย่างใกล้ชิด รวมทั้งได้กำชับให้ธนาคารพาณิชย์ทุกแห่งจัดให้มีมาตรการรองรับจากกรณีข้างต้น เพื่อลดผลกระทบที่อาจเกิดขึ้นกับลูกค้าของธนาคาร





ติดตามข่าวสารอื่นๆที่น่าสนใจได้ที่นี่  news.mthai.com
MThai News
