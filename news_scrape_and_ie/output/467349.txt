ชาวนาอ่างทองผันอาชีพ ปลูกเมล่อนพืชใช้น้ำน้อย สู้ภัยแล้งสร้างกำไรเดือนละ 30,000 บาท
นางศิริ ดิลกวัฒนโยธิน อายุ 52 ปี เกษตรกรทำนาที่ได้ผันอาชีพหันมาปลูกเมล่อน ซึ่งเป็นพืชใช้น้ำน้อย ประกอบกับขณะนี้ประสบกับปัญหาภัยแล้งน้ำไม่เพียงพอใช้สำหรับทำนา จึงได้หันมาใช้พื้นที่ว่างเปล่า บริเวณหน้าบ้านพักเลขที่ 57 หมู่ที่ 3 ต.คลองวัว อ.เมือง จ.อ่างทอง ในการปลูกเมล่อนแบบโรงเรือนกลางมุ้งหรือแบบปิด
โดยได้รับการสนับสนุนจากสำนักงานเกษตรและสหกรณ์ในการสร้าง อีกทั้งยังได้รับคำแนะนำจากสำนักงานเกษตรจังหวัดในการเรียนรู้วิธีการปลูก โดยใช้เวลาเพียง 65 วัน ก็สามารถเก็บเกี่ยวผลผลิตนำไปขายได้ นอกจากนี้ ทางสหกรณ์ยังได้เตรียมตลาดไว้รองรับสินค้าที่เกษตรกรนำไปจำหน่าย เพื่อเป็นการช่วยกระจายสินค้า
ด้าน นางศิริ กล่าวว่า การปลูกเมล่อนนั้นนอกจากจะมีต้นทุนถูก และดูแลรักษาง่าย เป็นพืชที่ใช้น้ำน้อย ใช้เพียงการทำแบบระบบน้ำหยด เปิดปิดเป็นเวลาทำให้ประหยัดและใช้น้ำน้อยมาก ส่วนการลงทุนครั้งแรกใช้เงินลงทุนประมาณ 3,500 บาท สามารถขายทำกำไรได้ถึง 30,000 บาท จึงถือว่าเป็นอาชีพที่สร้างรายได้อย่างงามและเหมาะกับสภาวะภัยแล้งเช่นนี้
