‘เจ๊เกียว’  ลั่น ! ไม่ลดราคาทุกเส้นทาง ทุกที่นั่ง แต่จะมีการลดราคาเฉพาะบางที่นั่ง สำหรับผู้ที่จองล่วงหน้า
จากกรณีที่กระทรวงคมนาคมอนุญาตให้รถทัวร์หมวด 2 และหมวด 3 สามารถปรับลดค่าโดยสาร เพื่อแข่งขันกับสายการบินต้นทุนต่ำหรือโลว์คอสต์ แอร์ไลน์ นั้น
ล่าสุด (30 ต.ค. 58) นางสุจินดา เชิดชัย หรือ เจ๊เกียว นายกสมาคมผู้ประกอบการรถโดยสารขนส่ง และเจ้าของกิจการอู่ต่อรถทัวร์และบริษัทเดินรถเชิดชัย จำกัด เผยถึงกรณีดังกล่าวว่า จะไม่มีการปรับลดราคาทุกเส้นทาง ทุกที่นั่ง แต่จะมีการลดราคาเฉพาะบางที่นั่ง เช่น 1 คัน อาจลดราคา 4-5 ที่นั่ง สำหรับผู้ที่จองล่วงหน้า เหมือนโปรโมชั่นของสายการบินต้นทุนต่ำ
เนื่องจาก ตอนนี้ยังไม่สามารถกำหนดรูปแบบการปรับลดค่าโดยสารที่ชัดเจนได้ เพราะต้องรอให้มีหนังสือแจ้งมาอย่างเป็นทางการก่อน ซึ่งคาดว่าประมาณ 1 สัปดาห์หนังสือจะส่งมายังผู้ประกอบการเอกชน
เบื้องต้นมติที่ออกมาไม่ได้บังคับให้ผู้ประกอบการต้องลดราคา แต่ทำให้ราคามีความยืดหยุ่นมากขึ้น ดังนั้นใครจะลดหรือไม่ลดราคาค่าตั๋วโดยสาร ก็แล้วแต่ละบริษัทจะพิจารณา โดยบริษัทที่มีปัญหาขาดทุนก็ไม่จำเป็นต้องลดราคาก็ได้
ด้าน นางเครือวัลย์ วงศ์รักมิตร กรรมการผู้อำนวยการสายงานบริการวิชาชีพ บริษัท นครชัยแอร์ จำกัด กล่าวว่า พร้อมปฏิบัติตามมติที่ออกมา เบื้องต้นอาจปรับลดค่าตั๋วเป็นบางช่วงเวลาและเส้นทาง คงไม่ลดราคาในทุกเส้นทางที่ให้บริการ เพราะปัจจุบันไม่ได้เก็บค่าโดยสารแพงอยู่แล้ว

ขอบคุณข้อมูล  มติชนออนไลน์
MThai News
