‘ไทยทีวี’  ยันเลิกประกอบกิจการทีวีดิจิทัล 2 ช่อง ย้ำวันที่ 3 ก.พ.นี้ ไม่จ่ายเงินค่าประมูลงวดที่ 2 แน่นอน
นายสุชาติ ชมกุล ที่ปรึกษากฎหมาย บริษัทไทยทีวี  จำกัด กล่าวว่า นางพันธุ์ทิพา ศกุณต์ไชย ประธานกรรมการ บริษัทไทยทีวี จำกัด ยืนยันขอเลิกประกอบกิจการทีวีดิจิทัลทั้ง 2 ช่อง ตามที่ส่งหนังสือบอกเลิกประกอบกิจการให้ กสทช.ตั้งแต่เดือน พ.ค.2558 โดยในวันที่ 3 ก.พ.นี้ เมื่อครบกำหนดพักใช้ใบอนุญาต ไทยทีวีจะไม่นำเงินค่าประมูลทีวีดิจิทัลงวดที่ 2 ไปจ่ายให้สำนักงาน กสทช.แน่นอน
อย่างไรก็ตามในวันที่สำนักงาน กสทช. มีคำสั่งเรียกเก็บเงินค่าประมูลจากธนาคารผู้ออกหนังสือค้ำประกัน ไทยทีวีจะยื่นคำร้องขอให้ศาลปกครองดำเนินการไต่สวนฉุกเฉิน เพื่อขอให้มีคำสั่งคุ้มครองชั่วคราวเช่นกัน เนื่องจากบริษัทไทยทีวี เคยยื่นฟ้องคดี กสทช.ต่อศาลปกครองกลาง กรณีละเว้นการปฏิบัติหน้าที่ โดยขอให้ศาลมีคำพิพากษาหรือคำสั่งห้าม กสทช. ดำเนินการใดๆ เพื่อบังคับหนังสือค้ำประกันของธนาคารกรุงเทพ (แบงก์การันตี) รวม 16 ฉบับ ไว้แล้ว แต่ในช่วงไกล่เกลี่ยคดี กรรมการ กสท. ชี้แจงต่อศาลว่ายังไม่มีคำสั่งเรียกชำระเงินจากแบงก์การันตี ดังนั้นหาก สำนักงาน กสทช. ออกคำสั่งเพื่อบังคับเก็บเงินจากแบงก์การันตี ไทยทีวีจะยื่นคำร้องของคุ้มครองชั่วคราวทันที


จ่อ! เพิกถอนใบอนุญาต ‘ไทยทีวี’ พร้อมแจ้ง ธ.กรุงเทพ จ่ายหนี้แทน
กสท.เตรียมเพิกถอนใบอนุญาต  ‘ไทยทีวี’  พร้อมแจ้งธนาคารกรุงเทพจ่ายหนี้แทนภายใน 30 วัน ในฐานะผู้ค้ำประกัน
นายสมบัติ ลีลาพตะ รักษาการรองเลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  เปิดเผยว่า เมื่อวันที่ 1 ก.พ. 2559 ที่ผ่านมา ที่ประชุมคณะกรรมการกิจการกระจายเสียง กิจการโทรทัศน์ (กสท.) ได้มีการพิจารณาเกี่ยวกับกรณีบริษัทไทยทีวี และ ช่องโลก้า ไม่ได้ชำระเงินประมูลช่องงวดที่ 2 รวมถึงค่าธรรมเนียมรายปี ตั้งแต่ปีที่ผ่านมา และทางบอร์ดได้มีมติสั่งพักใช้ใบอนุญาตประกอบกิจการของทั้ง 2 ช่อง ไป 3 ครั้งแล้ว ซึ่งครั้งล่าสุดจะครบกำหนดในวันที่ 3 ก.พ. 2559
ทั้งนี้ หากยังไม่มีการชำระ ทางสำนักงานได้เสนอแนวทางให้เพิกถอนใบอนุญาต และให้ใช้มาตรการบังคับกรณีที่ยังไม่ได้จ่ายเงินประมูลงวดที่ 2 รวมถึงจะมีการติดตามชำระหนี้ จากนั้นจะแจ้งธนาคารกรุงเทพผู้ออกหนังสือค้ำประกัน ให้ชำระเงินตามหลักทรัพย์ค้ำประกัน ซึ่งได้แก่เงินประมูลทุกงวดที่บริษัทยังไม่ได้ชำระวงเงิน 1,634.4 ล้านบาท (ไม่รวมภาษีมูลค่าเพิ่ม) ทันทีภายใน 30 วัน หากไม่ชำระจะเข้าสู่กระบวนการฟ้องร้องต่อไป

เคลียร์ไม่จบ! เตรียมยุติออกอากาศ ‘ไทยทีวี’ หากไม่จ่ายค่าประมูล
กสทช. เผย เตรียมยุติออกอากาศ ‘ไทยทีวี’ หากไม่ชำระเงินค่าประมูลคลื่นความถี่ภายใน 16.30 น. วันนี้
นายฐากร ตัณฑสิทธิ์ เลขาธิการ คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ(กสทช.)  เปิดเผยว่า สำหรับขั้นตอนในการดำเนินการเกี่ยวกับไทยทีวี จากการที่ คณะกรรมการกิจการกระจายเสียงและกิจการโทรทัศน์(กสท.) ได้ไปเจรจาหารือกับไทยทีวีที่ศาลปกครองกลาง และให้โอกาสไทยทีวีไปหาพันธมิตรได้จนถึงวันที่ 31 ต.ค. 2558 เท่ากับการทวงการชำระเงินค่าประมูลคลื่นความถี่จะดำเนินการวันที่ 31 ต.ค. 2558
แต่เนื่องจากวันดังกล่าวตรงกับวันหยุดราชการ ทำให้ตามกรอบระยะเวลา ไทยทีวีสามารถชำระได้ถึงวันนี้ (2 พ.ย.58) ประกอบกับในวันที่ 29 ต.ค. 2558 ที่ผ่านมา กสท. ได้มีการประชุมแล้วเห็นควรมอบหมายให้สำนักงาน กสทช. มีหนังสือทวงเงินไปยังไทยทีวี ในวันที่ 31 ต.ค. 2558 แต่เนื่องจากตรงกับวันหยุดราชการจึงให้เลื่อนการทวงเป็นวันที่ 2 พ.ย. 2558 แทน
ซึ่งในวันนี้ (2 พ.ย. 58) ไทยทีวี ยังสามารถมาชำระเงินค่าประมูลคลื่นความถี่ได้ภายในเวลา 16.30 น. กรณีที่ไทยทีวีไม่นำเงินมาชำระภายในเวลาดังกล่าว สำนักงาน กสทช. ก็จะมีหนังสือแจ้งไปถึงไทยทีวีเพื่อสั่งพักใบอนุญาตชั่วคราวเป็นเวลา 30 วัน ตามมติที่ประชุม กสท. และจะแจ้งไปยังไทยพีบีเอสซึ่งเป็นผู้ให้บริการโครงข่ายของไทยทีวีให้ยุติการออกอากาศของไทยทีวีต่อไป
สำหรับขั้นตอนการเจรจาทางชั้นศาลอยู่ในระหว่างที่ กสท. ขอเลื่อนวันเจรจาเดิมที่กำหนดไว้ในวันที่ 30 ต.ค. 2558 ออกไปเนื่องจาก กสท. ติดภารกิจ ซึ่งอยู่ในระหว่างที่ศาลปกครองจะกำหนดนัดวันเจรจาอีกครั้งหนึ่ง


ขอบคุณข้อมูลจาก  มติชน


รองประธานกรรมการ กสทช. แจงเหตุกรณี 2 ช่องดิจิตอล ‘เจ๊ติ๋ม’ ยุติการออกอากาศ ยืนยัน ไม่มีคำสั่งยุติ
จากกรณีที่ สถานีโทรทัศน์ไทยทีวี และสถานีโทรทัศน์เอ็มวีทีวี แฟมิลี่ ของบริษัท ไทยทีวี จำกัด ได้มีการยุติการออกอากาศ โดยได้ตัดสัญญาณและปล่อยจอดำไปเมื่อวันที่ 1 พฤศจิกายน ที่ผ่านมา

ล่าสุด พ.อ.นที ศุกลรัตน์ รองประธานกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) และประธานกรรมการกิจการกระจายเสียงและกิจการโทรทัศน์ (กสท.) ชี้แจง ผ่านทวิตเตอร์ @DrNateeDigital ว่า กสท. ได้เลื่อนนัดชำระหนี้ค่าประมูลคลื่นความถี่ให้กับ บริษัทฯ จนถึง 31 ตุลาคม 2558 เพื่อให้มีระยะเวลาในการแก้ไขปัญหา

ก่อนการบังคับตามกติกา กสท. ได้กำหนดกรอบ ขั้นตอนการดำเนินการกรณีที่ บริษัท ไทยทีวี ไม่สามารถดำเนินการได้ในระยะเวลาที่กำหนดไว้ เมื่อ 19 ตุลาคม 2558 ที่ผ่านมา โดยในขั้นตอนแรก จะเข้าสู่การพักใช้ใบอนุญาตครั้งละ 30 วัน ไม่เกิน 3 ครั้ง (90 วัน) ซึ่งในระหว่างนี้ก็จะไม่สามารถออกอากาศได้ในทุกระบบ
สำหรับขั้นตอนต่อไป กรณีที่ยังไม่สามารถแก้ไขปัญหาในห้วงระยะเวลา 90 วันดังกล่าวได้ กสท.ก็จำเป็นต้องมีการเพิกถอนใบอนุญาตประกอบกิจการและจะเรียกชำระเงินตามหลักประกันที่มีการวางหนังสือรับรองธนาคารไว้ โดยกำหนดให้ สำนักงาน กสทช.ออกคำสั่งในวันนี้ (2 พ.ย. 58)
ขณะที่นายธนกร สุขใส วิศวกรชำนาญการ สำนักวิศวกรรม สถานีโทรทัศน์ ไทยพีบีเอส เปิดเผยว่า การตัดสัญญาณโทรทัศน์ในระบบดิจิทัลภาคพื้นดิน ไม่เกี่ยวข้องกับไทยพีบีเอส ซึ่งเป็นผู้ให้บริการโครงข่าย เนื่องจาก บริษัทไทยทีวีตัดสัญญาณเอง และไทยทีวี มีหนังสือแจ้ง ไทยพีบีเอส เมื่อคืนวันที่ 31 ตุลาคมที่ผ่านมาว่า ขอยกเลิกใช้สัญญาณโครงข่าย เนื่องจากต้องทำตามคำสั่งศาลปกครอง
อีกด้านหนึ่ง พบว่าบริษัทไทยทีวี ยังติดค้างชำระค่าเช่าโครงข่ายโทรทัศน์ระบบดิจิทัลภาคพื้นดิน ซึ่งฝ่ายกฎหมาย ไทยพีบีเอส อยู่ระหว่างการหารือ อาจฟ้องร้องบริษัทไทยทีวี เนื่องจากผิดสัญญาเช่าโครงข่ายที่กำหนดไว้ 15 ปี


ขอบคุณข้อมูลเพิ่มเติมจาก   @ DrNateeDigital
ติดตามข่าวสารอื่นๆที่น่าสนใจได้ที่นี่  news.mthai.com
MThai News
