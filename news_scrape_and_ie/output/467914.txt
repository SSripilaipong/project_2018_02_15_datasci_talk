ครม. เห็นชอบร่าง พ.ร.บ.ห้ามเรียกดอกเบี้ยเกินอัตรา แม้จะมีการเขียนทำสัญญา หากฝ่าฝืนจะมีความผิดตามกฎหมาย
เมื่อวันที่ 3 พ.ย.2558  พล.ต.สรรเสริญ แก้วกำเนิด โฆษกประจำสำนักนายกรัฐมนตรี  เปิดเผยภายหลังการประชุมคณะรัฐมนตรี(ครม.) ว่า ครม.เห็นชอบร่าง พ.ร.บ.ห้ามเรียกดอกเบี้ยเกินอัตรา ตามที่กระทรวงยุติธรรมเสนอ โดยร่างกฎหมายดังกล่าว มีสาระสำคัญคือห้ามเรียกเก็บดอกเบี้ยเกินอัตราร้อยละ 15 แม้ว่าจะมีการเขียนไว้ในสัญญา แต่ถ้าปฏิบัติไม่สอดคล้อง จะถือว่ามีความผิดตามกฎหมาย
นอกจากนี้ การเรียกรับประโยชน์อื่น ให้มีความผิดจำคุกไม่เกิน 3 ปี ปรับไม่เกิน 3 แสนบาท หรือทั้งจำทั้งปรับ ถ้าสมคบกันเกิน 2 คนขึ้นไป หรือเรียกว่าแก๊งทวงหนี้ จะมีโทษจำคุกไม่เกิน 5 ปี ปรับไม่เกิน 5 แสนบาท หรือทั้งจำทั้งปรับ
รวมถึงถ้ามีเจ้าหน้าที่ของรัฐเข้าไปเกี่ยวข้อง จะถูกเพิ่มโทษเข้าไปอีกครึ่งหนึ่ง เช่น กรณีแก๊งทวงหนี้ที่มีโทษปรับไม่เกิน 5 แสนบาท จะเพิ่มเป็น 7.5 แสนบาท เป็นต้น ถ้ากรณีที่ศาลลงโทษจำคุกรอลงอาญา ศาลอาจเรียกเงินประกัน หรือห้ามประกอบอาชีพใดอาชีพหนึ่ง เพื่อป้องกันไม่ให้ทำซ้ำ หรือข่มขู่ลูกหนี้ได้


ขอบคุณข้อมูลจาก  มติชน
ติดตามข่าวสารอื่นๆที่น่าสนใจได้ที่นี่  news.mthai.com
MThai News
