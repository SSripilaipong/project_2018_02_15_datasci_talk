ธุรกิจขาย ‘ลูกโป่ง’ สร้างจุดเด่น-ขายช่วงเทศกาลรับปริญญา สามารถทำรายได้ถึงหลักหมื่นต่อเดือน
หากพูดถึงอุปกรณ์สำคัญสำหรับการจัดงานวันเกิด หรือ งานเทศกาลต่างๆ คงต้องนึกถึง ‘ลูกโป่ง’ เป็นอันดับแรก โดยทุกคนมักจะนำมาเพิ่มสีสันในการถ่ายภาพ ให้ดูมีความสวยงามมากยิ่งขึ้น นอกจากนี้ ในช่วง 1-2 ปี ที่ผ่านมา ร้านขายลูกโป่ง ถือว่าเป็นที่นิยมสำหรับการจัดงานรับปริญญามากขึ้น

โดย คุณพรรณิศา ทองเจริญ เจ้าของร้านพีพี บอลลูน  ซึ่งเป็นร้านขายลูกโป่งขนาดเล็ก ที่เปิดอยู่บริเวณย่านมหาวิทยาลัยกรุงเทพ ได้เปิดเผยว่า เมื่อตนเองก้าวเข้ามาประกอบอาชีพขายลูกโป่งแบบเต็มตัว ทำให้ทราบว่าลูกโป่งที่มีราคาสูงนั้น เกิดจากค่าก๊าซที่ใช้อัดลูกโป่ง ขณะที่ร้านพีพี บอลลูนของตนเอง จะใช้ก๊าซฮีเลี่ยมสำหรับอัดลมลูกโป่ง ซึ่ง 1 ถัง สามารถอัดลมใส่ลูกโป่งได้ไม่เกิน 600 ใบ
สำหรับลูกโป่งที่เราเห็นตามงานรับปริญญามี 2 ประเภท คือ ลูกโป่งยาง และ ลูกโป่งฝอย ซึ่งต้นทุนของแต่ละชนิดจะแตกต่างกัน หากเป็นลูกโป่งยางต้นทุนจะอยู่ที่ใบละ 30 – 35 บาท และเมื่อนำมาจำหน่ายจะอยู่ที่ใบละ 40 – 60 บาท ในส่วนของลูกโป่งฝอย ราคาต้นทุนจะเริ่มต้นที่ 30 – 150 บาท และราคาขาย จะเริ่มต้นที่ 100 -500 บาท อีกทั้งราคาลูกโป่งทั้ง 2 แบบ ที่แตกต่างกันนั้น จะขึ้นอยู่กับขนาด และ ลวดลายที่สกรีน

ร้านพีพี บอลลูน  มีช่องทางการขายสินค้า 2 ทาง คือ ทางออนไลน์ และ หน้าร้าน ซึ่งลูกค้าส่วนใหญ่จะมาจากการสั่งซื้อผ่านออนไลน์ ร้อยละ 80 และ อีกร้อยละ20 จะมาจากทางหน้าร้าน แต่หากเป็นช่วงเทศกาลรับปริญญา ทางร้านจะเพิ่มช่องทางการขายสินค้า โดยออกร้านตามมหาวิทยาลัยต่างๆ
นอกจากนี้  ร้านพีพี บอลลูน  ยังสร้างจุดเด่นเพื่อสู้กับคู่แข่ง ด้วยการเพิ่มสีสันที่หลากหลายสี และลายที่หลากหลาย รวมถึงมีการสั่งสกรีนชื่อตัวอักษรภาษาอังกฤษทั้ง 26 ตัว และ ลายบัณฑิตยิ้มลงบนลูกโป่ง จากจุดเด่นดังกล่าวทำให้สามารถดึงดูดลูกค้าให้มีความสนใจมากยิ่งขึ้น

ซึ่งด้วยการเพิ่มช่องทางการขาย ประกอบกับการสร้างจุดเด่นให้กับทางร้าน รวมถึงเป็นช่วงเทศกาลรับปริญญา ทำให้ทางร้านมีรายได้จากการขายลูกโป่งเพิ่มมากขึ้นถึง 2 หมื่นบาทเลยทีเดียว
ติดตามข่าวสารอื่นๆที่น่าสนใจได้ที่นี่  news.mthai.com
MThai News
