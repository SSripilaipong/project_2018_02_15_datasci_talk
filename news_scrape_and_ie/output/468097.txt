กสทช. จัดสาธิตการประมูลคลื่น 1800 MHz ให้กับผู้ที่ผ่านคุณสมบัติทั้ง 4 ราย ย้ำ พร้อมเต็มที่สำหรับการประมูลครั้งนี้
วันที่ 5 พ.ย. 2558  นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (เลขาธิการ กสทช.)  เปิดเผยว่า กสทช. มีความพร้อมเป็นอย่างมาก สำหรับการประมูลคลื่นความถี่ย่าน 1800 MHz ที่จะมีขึ้นในวันที่ 11 พฤศจิกายน 2558 ซึ่งวันนี้ ได้มีการจัดสาธิตการประมูลให้กับผู้ที่ผ่านคุณสมบัติเข้าร่วมการประมูลทั้ง 4 ราย ได้แก่ 1.บริษัท แจส โมบาย บรอดแบรนด์ จำกัด 2.บริษัท ดีแทค ไตรเน็ต จำกัด 3.บริษัท แอดวานซ์ ไวร์เลส เน็ทเวอร์ค จำกัด และ4.บริษัท ทรูมูฟ เอช ยูนิเวอร์แซล คอมมิวนิเคชั่น จำกัด
ทั้งนี้ เพื่อให้ผู้เข้าร่วมประมูลทำความรู้จักกับซอฟท์แวร์ที่จะใช้ในการประมูลครั้งนี้ รวมถึงทำความเข้าใจเกี่ยวกับกฎกติกาอีกด้วย โดยได้เปิดอาคารหอประชุมเป็นสถานที่จัดการประมูลคลื่นความถี่ย่าน 1800 MHz รอบสาธิต (Mock Auction)
สำหรับในช่วงแรกจะเป็นการอธิบายเกี่ยวกับกฎการประมูล อุปกรณ์ที่ผู้เข้าร่วมการประมูลสามารถนำติดตัวได้ในวันประมูล จากนั้นจะมีการอธิบายเกี่ยวกับซอฟต์แวร์ รวมถึงเปิดโอกาสให้ทดลองใช้ เพื่อให้ผู้เข้าร่วมการประมูลเกิดความคุ้นเคยกับกฎ และ โปรแกรมในการประมูลครั้งนี้
ขณะที่ ซอฟต์แวร์ที่ใช้ในการประมูลนั้น เป็นซอฟท์แวร์ที่บริษัทที่ปรึกษาการประมูล ออกแบบขึ้นเพื่อใช้สำหรับการประมูลในครั้งนี้โดยเฉพาะ โดยซอฟต์แวร์นี้ออกแบบตามกฎการประมูลที่ กสทช. กำหนด และมีการแสดงผลต่างๆ ให้ผู้เข้าร่วมการประมูลรับทราบในผลการประมูลของตนเอง เพื่อเป็นข้อมูลสำหรับการประมูลในรอบต่อไป



ขอบคุณข้อมูลจาก dailynews
ติดตามข่าวสารอื่นๆที่น่าสนใจได้ที่นี่  news.mthai.com
MThai News
