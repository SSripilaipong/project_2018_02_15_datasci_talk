การบินไทยแจ้งเลื่อนบินเส้นทางกรุงเทพฯ – เดนปาซาร์ ต่อไปอีก จากเหตุปะทุของภูเขาไฟรินจานี ประเทศอินโดนีเซีย
บริษัท การบินไทย จำกัด (มหาชน)  แจ้งเลื่อนตารางการบินในเส้นทางไป – กลับ กรุงเทพฯ – เดนปาซาร์ ต่อไปอีก โดยประกาศปิดตั้งแต่วันที่ 4 พฤศจิกายน 2558 ที่ผ่านมา ไปจนถึงวันที่ 6 พฤศจิกายน 2558 เวลา 08.45 น. (ตามเวลาท้องถิ่นซึ่งเร็วกว่าประเทศไทย 1 ชั่วโมง)

เนื่องจากการปะทุ และ พ่นเถ้าของภูเขาไฟรินจานี บนเกาะลอมบอก ทางตะวันออกของเกาะบาหลี ประเทศอินโดนีเซีย ทำให้เกิดเขม่าควันฟุ้งกระจายเป็นจำนวนมากปกคลุมน่านฟ้าท่าอากาศยานเดนปาซาร์ ทางท่าอากาศยานดังกล่าวจึงประกาศปิดให้บริการเพื่อความปลอดภัยของทุกคน
ทั้งนี้ บริษัทฯ จะติดตามสถานการณ์ดังกล่าวอย่างใกล้ชิด และจะทำการบินให้บริการ เมื่อท่าอากาศยานเดนปาซาร์เปิดให้บริการตามปกติ
อย่างไรก็ตาม ผู้โดยสารท่านใดที่จะเดินทางไปยังเกาะบาหลี ประเทศอินโดนีเซีย ขอความกรุณาตรวจสอบตารางการบินได้ที่เว็บไซต์ www.thaiairways.com หรือ THAI Contact Center โทร. 0-2356-1111 ตลอด 24 ชั่วโมง


ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
