บอร์ดสลากฯ เตรียม ปรับเพดานการซื้อสลากเหลือ 10 เล่มต่องวด เพื่อให้สลากกระจายถึงผู้ค้ารายย่อยได้มากขึ้น
นายธนวรรธน์ พลวิชัย โฆษกคณะกรรมการสลากกินแบ่งรัฐบาล  เปิดเผยว่า วันที่ 9 พฤจิกายน จะมีการประชุมคณะกรรมการสลากฯ เพื่อพิจารณาและประเมินสถานการณ์จากปัญหาความเดือดร้อนของผู้ค้าสลากรายย่อย ที่ยังไม่สามารถหาซื้อสลากตามหลักเกณฑ์ที่สำนักงานสลากฯ กำหนด และอาจจะทบทวนการปรับเพดานการซื้อสลากในแต่ละงวด จากสูงสุด 15 เล่ม ลดเหลือ 10 เล่ม เพื่อให้สลากกระจายถึงผู้ค้ารายย่อยได้มากขึ้น

ทั้งนี้ ได้ส่งเจ้าหน้าที่ลงพื้นที่ตรวจสอบข้อเท็จจริง หลังพบว่าสลากที่ขายส่วนใหญ่หมดอย่างรวดเร็ว อีกทั้งยังมีเหตุการณ์ที่อำเภอวังสะพุง ที่สะท้อนว่ามีความต้องการเกิน 100 ล้านฉบับ ซึ่งหากพบการกระทำผิดจะสั่งตัดสิทธิ์การจำหน่ายสลากและดำเนินการเอาผิดตามกฎหมายทันที
นายธนวรรธน์  ยืนยันว่า ศักยภาพในการพิมพ์สลากสามารถพิมพ์ได้มากกว่า 100 ล้านฉบับโดยไม่ต้องเพิ่มเครื่องพิมพ์สลาก แต่การพิมพ์เพิ่มจะต้องขึ้นอยู่กับหลายปัจจัยและต้องไม่มอมเมาประชาชน ซึ่งคาดว่า จำนวนสลากจะเพิ่มขึ้นในเดือนมกราคาอีก 44 ล้านฉบับ จาก 26 ล้านฉบับ หลังจากที่สำนักงานสลากฯไม่ต่อสัญญากับนิติบุคคล สมาคม และบริษัท จะมีเพียงพอต่อความต้องการ
นอกจากนี้ สำนักงานสลากฯจะเพิ่มความเข้มงวดในการตรวจสอบทรัพย์สินหรือการเสียภาษีของบุคคล เพื่อป้องกันการเกิดนอมินีรับฝากซื้อเพื่อขายต่อและโก่งราคา ซึ่งช่องทางการสั่งซื้อสลากที่สะดวกสุดในขณะนี้คือการสั่งซื้อผ่านธนาคารของรัฐในสาขาย่อย และสั่งจองผ่านระบบอินเตอร์เน็ต ซึ่งผู้ค้ารายย่อยอาจต้องขอให้ลูกหลานที่ทำเป็นช่วยจองผ่านระบบให้เพื่อความรวดเร็ว


ขอบคุณข้อมูลจาก  morning-news
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
