‘การบินไทย’ ขอหั่นเงินเดือนพนักงานระดับ 8-13 ลง1-10% แก้วิกฤต คาดมีคนได้รับผลกระทบ 2 พันคน
นายดำรงค์ ไวยคณี ประธานสหภาพแรงงานรัฐวิสาหกิจ บริษัท การบินไทย จำกัด (มหาชน)  เปิดเผยว่า ที่ประชุมคณะกรรมการบริหารนโยบายการบินไทย (อีเอ็มเอ็ม) มีมติขอความร่วมมือให้ปรับลดเงินเดือนผู้บริหารตั้งแต่ระดับ 8-13 หรือตั้งแต่ผู้จัดการแผนก จนถึงรองกรรมการผู้อำนวยการใหญ่ ลง 1-10% โดยมีผลตั้งแต่วันที่ 30 พฤศจิกายนเป็นต้นไป เพื่อช่วยลดภาระค่าใช้จ่ายให้กับบริษัท หลัง 1 ปีที่ผ่านมา ไม่สามารถดำเนินการตามแผนลดรายจ่ายของการบินไทย ได้ตามเป้าหมาย ซึ่งการปรับลดเงินเดือนครั้งนี้ จะมีพนักงานที่เข้าข่ายได้รับผลกระทบกว่า 2,000 คน

นายดำรงค์  กล่าวต่อว่า การขอปรับลดเงินเดือนจะเป็นการขอความร่วมมือโดยสมัครใจ แต่หากพนักงานไม่ยินยอมจะไม่สามารถบังคับให้ลดเงินเดือนได้ เนื่องจากไม่มีข้อกฎหมายรองรับยกเว้นจะเป็นคำสั่งจากศาลเท่านั้น โดยรายละเอียดอัตราเงินเดือนที่ปรับลดลง ประกอบด้วย รองกรรมการผู้อำนวยการใหญ่ ขอลดลง 10% ผู้อำนวยการใหญ่ลดลง 5% ผู้อำนวยการลด 3% ผู้จัดการกองลด 2% และ ผู้จัดการแผนกลด 1%
โดยส่วนตัวมองว่าการปรับลดเงินเดือนดังกล่าว จะไม่สามารถช่วยแก้วิกฤติการบินไทยได้ แค่ช่วยลดรายจ่ายได้เพียงเล็กน้อยเท่านั้น อีกทั้งยังเป็นเพียงการทำเชิงสัญลักษณ์ เพื่อให้นายกรัฐมนตรีเห็นมากกว่า ดังนั้นจึงต้องการให้ผู้บริหารนโยบายการบินไทย ตั้งแต่ประธานคณะกรรมการ กรรมการ (บอร์ด) ทุกคน โดยเฉพาะนายจรัมพร โชติกเสถียร กรรมการผู้อำนวยการใหญ่ (ดีดี) รวมถึงที่ปรึกษาต่างๆ ออกมาแสดงความรับผิดชอบกับปัญหานี้ เนื่องจากไม่สามารถบริหารงานได้ตามแผน และมาผลักภาระให้พนักงานผู้น้อยรับผิดชอบแทน โดยไม่มีการพูดถึงการปรับลดเงินเดือนฝ่ายนโยบาย
อย่างไรก็ตาม ขณะนี้การบินไทยอยู่ระหว่างจัดทำรายละเอียดแผนปฏิรูปบริษัทเพิ่มเติม เพื่อเสนอให้ พล.อ.ประยุทธ์ จันทร์โอชา นายกรัฐมนตรีรับทราบภายใน 30 วัน โดยจะมีการรายงานความคืบหน้าในด้านต่างๆ ทั้งการเพิ่มรายได้ ลดรายจ่าย ซึ่งยอมรับว่าปีนี้ไม่สามารถทำได้เข้าเป้าหมายที่วางไว้



ขอบคุณข้อมูลจาก  ประชาชาติ
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
