‘ธัญพืช ลูกประคบ’ ช่วยบรรเทาอาการปวดเมื่อยกล้ามเนื้อ อีกทั้งยังสร้างรายได้ถึงหลักแสนต่อเดือน
หากกล่าวถึงธัญพืชหลากหลายชนิด หลายคนคงจะคุ้นเคยกับการนำมารับประทานเพื่อสุขภาพ เนื่องจากธัญพืชเป็นแหล่งรวมสารอาหาร และ อุดมไปด้วยคุณค่าทางอาหารมากมาย ส่วนใหญ่เราจะเห็นการนำธัญพืชมาแปรรูปเป็นเครื่องดื่ม อาหาร หรือ แคปซูล

แต่ขณะนี้ มีกลุ่มวิสาหกิจชุมชน ชาวสมุทรปราการ ได้คิดค้นนวัตกรรมจากธัญพืชแบบใหม่ที่นอกเหนือจากการรับประทาน โดยได้นำธัญพืช ที่ประกอบด้วย เม็ดเดื่อย, เม็ดถั่วเขียว, ข้าวเหนียวเขี้ยวงู, ธัญพืชตระกูลถั่วต่าง ๆ มาทำเป็นลูกประคบ ที่สามารถช่วยบรรเทาอาการปวดเมื่อยกล้ามเนื้อ คลายเส้น รวมถึงทำให้รู้สึกผ่อนคลายได้
คุณศิริพร พลูสุข ประธานวิสาหกิจชุมชนหัตถศาสตร์เพื่อสุขภาพ ในตำบลบางน้ำผึ้ง จังหวัดสมุทรปราการ เปิดเผยว่า ตนเองต้องการแก้ปัญหาลูกประคบแบบเดิม ที่มีส่วนผสมจากสมุนไพรไทยไม่ว่าจะเป็น ไพร, ขมิ้น, ใบส้มป่อย, ผิวมะกรูด หรือ ใบมะกรูด โดยสิ่งเหล่านี้เมื่อนำไปต้มในน้ำและนำมาใช้ จะทำให้เสื้อผ้าเปื้อนได้ อีกทั้งในบางครั้งถึงกับซักไม่ออก ดังนั้นจึงได้คิดค้นนำธัญพืชมาแปรรูปเป็นลูกประคบ เพื่อให้ผู้บริโภคใช้งานได้ง่ายขึ้น


ขณะที่ ทางการแพทย์ ระบุว่า ธัญพืชเหล่านี้เป็นตัวยาที่สามารถกักเก็บความร้อนได้ดี นอกเหนือจากการรับประทานแล้ว ธัญพืชยังมีประโยชน์ที่สามารถช่วยบรรเทาอาการปวดได้ นอกจากนี้ กลุ่มวิสาหกิจชุมชนยังมีการนำพืชเศรษฐกิจอย่างลูกสัตตะบัน หรือ ลูกตีนเป็ด มาใส่ในลูกประคบที่มีหลากหลายแบบ เพื่อช่วยในการกดจุด เนื่องจากลูกสัตตะบันนั้น มีความแข็งแรงทนทาน
สำหรับรูปแบบสินค้า ทางกลุ่มวิสาหกิจชุมชน ยังได้มีการพัฒนาลูกประคบเพื่อให้ตอบสนองต่อผู้บริโภคให้มากที่สุด เช่น ลูกประคบสำหรับช่วงหน้าท้อง, ลูกประคบสำหรับช่วงต้นคอ, ลูกประคบสำหรับแผ่นหลัง, และ ลูกประคบแบบกลมที่สามารถช่วยกดตามจุดต่างๆ ของร่างกาย

โดยทุกแบบนั้น มีวิธีการใช้งานที่ง่ายเพียงนำไปอุ่นในไมโครเวฟ อีกทั้งลูกประคบ 1 อัน ยังสามารถใช้งานได้นานถึง 1 ปี สำหรับช่องทางการจำหน่ายจะวางขายที่ตลาดน้ำบางน้ำผึ้ง ส่งขายตามโรงพยาบาล และ ร้านสปาต่างๆ นอกจากนี้ ยังขายผ่านโซเชียลมีเดีย ซึ่งรายได้จากการขาย ร้อยละ 80 มาจาก ตลาดน้ำบางน้ำผึ้ง และอีกร้อยละ 20 คือ มาจากตามโรงพยาบาล ร้านสปา และ โซเชียล ซึ่งผลิตภัณฑ์จะมีราคาเริ่มต้นที่ 150 – 1,000 บาท ขึ้นอยู่กับ รูปแบบของลูกประคบ และ ใน 1 เดือนจะมีรายได้รวมอยู่ที่ 1 แสนบาท
ธัญพืช ไม่เพียงแต่นำมารับประทานเท่านั้น ยังสามารถนำมาแปรรูปเป็นลูกประคบเพื่อใช้ประโยชน์กับร่างกายได้อย่างดี อีกทั้งยังสามารถสร้างรายได้ให้กับชุมชนได้มหาศาลอีกด้วย




ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
