“กำจร”  เผย  “หนี้ครู”ท่วม  1.2 ล้านล้าน คาด 6 หมื่นคน ตั้งใจไม่จ่าย เร่งผลักมาตรการช่วย
นพ.กำจร ตติยกวี ปลัดกระทรวงศึกษาธิการ เปิดเผยถึงปัญหาหนี้สินของครูว่า จากการตรวจสอบ พบมีครูที่กู้ยืมเงินจากธนาคารออมสินประมาณ 460,000 คน เป็นเงินประมาณ 500,000 ล้านบาท ส่วนที่เหลือเป็นหนี้นอกระบบและหนี้ที่กู้ยืมจากสหกรณ์ออมทรัพย์ต่างๆ อีกประมาณ 700,000 ล้านบาท ขณะนี้มีผู้ลงทะเบียนเข้าร่วมมาตรการแก้ไขปัญหาหนี้ครูกับธนาคารออมสินในระยะแรก 21,680 ราย
แบ่งเป็น ลูกหนี้วิกฤตรุนแรงที่อยู่ระหว่างการถูกฟ้องร้องถูกดำเนินคดี 900 ราย ลูกหนี้ใกล้วิกฤต 780 ราย ที่เหลือเป็นลูกหนี้ที่ค้างชำระไม่เกิน 12 งวด และลูกหนี้ปกติประมาณ 20,000 ราย คิดเป็นมูลค่าหนี้ทั้งหมด 34,000 ล้านบาท ส่วนระยะที่ 2 สิ้นสุดกำหนดการลงทะเบียนเมื่อวันที่ 31 ตุลาคม
เบื้องต้น คิดว่าจะขยายผลจากมาตรการของธนาคารออมสินลงไปยังสหกรณ์ออมทรัพย์ต่างๆ เพราะมาตรการนี้ถือเป็นแนวทางหนึ่งที่ภาครัฐให้ความช่วยเหลือครู แต่ไม่ใช่ว่าครูจะได้รับสิทธิพิเศษ เพราะครูเป็นคนก่อหนี้เอง ต้องใช้หนี้เอง โดยมาตรการนี้ช่วยผ่อนคลายให้ครูมีเวลาในการประกอบอาชีพเพื่อหาเงินมาชำระหนี้โดยไม่ต้องเครียดมากเกินไป
“ผมขอให้ออมสินสรุปตัวเลขกลุ่มวิกฤตที่กำลังจะถูกฟ้องร้องเพื่อดูว่าไม่ชำระหนี้เพราะสาเหตุใด ซึ่งเท่าที่ดูมีจำนวนมาก โดยเฉพาะผู้กู้ตามโครงการสวัสดิการเงินกู้กองทุนการฌาปนกิจสงเคราะห์ช่วยเพื่อนครูและบุคลากรทางการศึกษา (ช.พ.ค.) ของสำนักงานคณะกรรมการส่งเสริมสวัสดิการและสวัสดิภาพครูและบุคลากรทางการศึกษา (สกสค.) ประมาณ 60,000 คน ตั้งใจไม่ใช้หนี้ เพราะมีกองทุนเงินสนับสนุนพิเศษและส่งเสริมความมั่นคงตามโครงการสวัสดิการเงินกู้ ช.พ.ค.ชำระหนี้แทนให้ ซึ่งไม่ถูกต้อง เพราะใครก่อหนี้ต้องใช้หนี้เอง ดังนั้นเงินตรงนี้ ศธ.ต้องตามคืนมาให้ได้”  นพ.กำจรกล่าว
ข้อมูล  matichon.
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
