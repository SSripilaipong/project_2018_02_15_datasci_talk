สมาคมธนาคารไทย เตือนประชาชนระวังกลุ่มมิจฉาชีพ อ้างเป็นเจ้าหน้าที่สถาบันการเงินหลอกให้ทำธุรกรรมที่ตู้เอทีเอ็ม
นายกอบศักดิ์ ดวงดี เลขาธิการสมาคมธนาคารไทย  ระบุว่า ปัจจุบันยังคงมีกลุ่มมิจฉาชีพหลอกลวงประชาชน ด้วยวิธีสุ่มโทรศัพท์ติดต่อแอบอ้างเป็นเจ้าหน้าที่สถาบันการเงิน หรือเจ้าหน้าที่ของหน่วยงานภาครัฐ ใช้คำพูดที่ทำให้เกิดความหวาดกลัว เพื่อหลอกให้ทำธุรกรรมที่ตู้เอทีเอ็ม หรือเครื่องรับฝากเงินสดอัตโนมัติ

โดยรูปแบบการหลอกลวงของมิจฉาชีพนั้น ส่วนใหญ่จะโทรหลอกว่าบัญชีเงินฝากถูกอายัด เพื่อให้เหยื่อเกิดความหวาดกลัว และโอนเงินไปให้ หรือบางส่วนจะแอบอ้างเป็นเจ้าหน้าที่และแจ้งว่า การสมัครสินเชื่อได้รับอนุมัติแล้ว ก่อนหลอกให้โอนเงินไปให้ รวมถึง แจ้งเงินและของรางวัลล่อใจ ให้โอนเงินเพื่อจ่ายค่าภาษีของรางวัล
อย่างไรก็ตาม สมาคมธนาคารไทย ยืนยัน ว่า ธนาคารทุกแห่งไม่มีนโยบายโทรศัพท์ไปแจ้งข้อมูลลักษณะดังกล่าว หรือขอข้อมูลส่วนตัวใดๆ ของลูกค้า หากได้รับสายจากบุคคลที่ไม่รู้จัก โดยแอบอ้างว่าเป็นเจ้าหน้าที่ธนาคารหรือภาครัฐ ควรทบทวนให้ดีก่อนว่าจริงหรือเท็จ
ทั้งนี้หากลูกค้าท่านใดตกเป็นเหยื่อของแก๊งคอลเซ็นเตอร์ หรือ เกิดความเสียหาย ขอให้รวบรวมหลักฐาน และ แจ้งกับสถาบันการเงินให้ระงับการถอน-โอนเงิน ถ้าไม่สามารถระงับได้ ให้รวบรวมหลักฐานแจ้งความและลงบันทึกประจำวัน เพื่อให้ดำเนินการตรวจสอบและดำเนินการในส่วนที่เกี่ยวข้องต่อไป

ขอบคุณข้อมูลจาก  voice
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
