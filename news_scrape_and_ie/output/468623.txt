การบินไทย เตรียมประกาศผลดำเนินงานไตรมาส 3 ปี 58 คาด ขาดทุนหนักต่อเนื่อง หลังแผนฟื้นฟูไม่เป็นไปตามเป้า
แหล่งข่าวจาก  บริษัท การบินไทย จำกัด (มหาชน)  เปิดเผยว่า ผลดำเนินงานการบินไทยไตรมาส 3 ปี 58 ที่จะมีการประกาศช่วงกลางเดือน พ.ย.นี้ คาดว่าจะขาดทุนไม่น้อยกว่า 11,000 ล้านบาท รวมถึงแนวโน้มไตรมาส 4 ปีนี้ จะขาดทุนต่อเนื่องเช่นกัน
ส่งผลให้ภาพรวมผลดำเนินงานทั้งปี 58 ของการบินไทย จะขาดทุนสุทธิประมาณ 2.1 หมื่นล้านบาท หลังจากผลดำเนินงานในครึ่งปีแรกขาดทุนไปแล้วกว่า 8,700 ล้านบาท โดยไตรมาสแรกมีกำไร 4,400 ล้านบาท แต่ไตรมาส 2 ขาดทุนหนักถึง 12,759 ล้านบาท
สำหรับผลดำเนินงานช่วง 1 ปีที่ผ่านมา เป็นไปตามแผนการปฏิรูปที่การบินไทยได้ว่าจ้างที่ปรึกษาต่างชาติเข้ามา ซึ่งพบว่า ส่วนใหญ่เป็นข้อเสนอการลดกำลังการผลิต ลดต้นทุนและปรับลดพนักงาน รวมถึงการปรับลด และ ยกเลิกบางเส้นทางบินที่ขาดทุน ตลอดจนเสนอให้มีการขายทรัพย์สินทั้งที่ดิน และ อาคารสำนักงาน บ้านพักทั้งในและต่างประเทศ
รวมถึงการปลดระวางเครื่องบินเก่า แต่กลับไม่ปรากฏแผนการเพิ่มรายได้นัก โดยเฉพาะอัตราการบรรทุกของผู้โดยสาร (เคบิน แฟกเตอร์)ไม่เป็นไปตามเป้าหมายที่วางไว้ 80% โดยไตรมาส 2 อยู่ที่ 69% และไตรมาส 3 อยู่ที่ 74% ขณะที่ผลตอบแทนต่อที่นั่งต่ำกว่าที่ควรเป็น ทั้งที่ปริมาณผู้โดยสารเพิ่มขึ้น และต้นทุนน้ำมันลดลงมาก
นายอาคม เติมพิทยาไพสิฐ รมว.คมนาคม  กล่าวว่า ขณะนี้ได้ติดตามความคืบหน้าการแก้ไขปัญหาการขาดทุนของบริษัทการบินไทยและแผนปฏิรูปกิจการ ซึ่ง พล.อ.ประยุทธ์ จันทร์โอชา นายกรัฐมนตรี ได้สั่งการให้การบินไทยเร่งพิจารณาปรับลดอัตราค่าตอบแทน และ สวัสดิการผู้บริหารระดับสูงลง เพื่อช่วยลดค่าใช้จ่ายและให้รายงานแผนกลับมาภายใน 30 วัน
โดยทราบว่าทีมผู้บริหารการบินไทยกำลังวางแผนแก้ไขอยู่ แม้ที่ผ่านมาจะปรับลดสวัสดิการของคณะกรรมการ (บอร์ด) และอดีตกรรมการไปบ้าง แต่การดำเนินงานยังล่าช้าเมื่อเทียบกับการทำงานของสายการบินเอกชน หรือสายการบินต้นทุนต่ำ


ขอบคุณข้อมูลจาก  มติชน
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
