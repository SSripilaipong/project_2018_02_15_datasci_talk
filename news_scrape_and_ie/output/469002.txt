รถเก่าสะเทือน! ปลัดพลังงาน เผย อีก 8 ปี  “ยกเลิกโซฮอล์ 91-95”  เหลือขายแค่ E20 – E85
วันที่ 12 พ.ย.58 นายอารีพงศ์ ภู่ชอุ่ม ปลัดกระทรวงพลังงาน เผยว่า ภายใน 8 ปีข้างหน้า กระทรวงพลังงานจะยกเลิกการกำหนดประเภทน้ำมัน E10 ที่ประกอบด้วยน้ำมันแก๊สโซฮอล์ 91 และน้ำมันแก๊สโซฮอล์ 95 เพื่อให้การใช้น้ำมันของประเทศ เหลือเพียงน้ำมัน E20 และน้ำมัน E85 เท่านั้น

เพื่อให้สอดคล้องกับการสนับสนุนพลังงานทดแทนของไทยตามแผนน้ำมัน 20 ปี โดยให้หันมาใช้เอทานอลมากขึ้น ซึ่งการลดประเภทน้ำมันลงถือเป็นการลดต้นทุนให้กับผู้ประกอบการน้ำมันด้วย
ขณะที่นายเทวินทร์ วงศ์วานิช ประธานเจ้าหน้าที่บริหารและกรรมการผู้จัดการใหญ่ บริษัท ปตท.จำกัด (มหาขน) กล่าวว่า ราคาน้ำมันในช่วงที่เหลือของปีนี้ ไม่น่าจะเคลื่อนไหวอย่างมีนัยสำคัญ โดยปรับตัวขึ้นลงเล็กน้อยอยู่ในระดับไม่เกิน 50 เหรียญสหรัฐต่อบาร์เรล ส่วนปีหน้าก็ยังไม่มีสัญญาณชัดเจนที่จะส่งผลให้ราคาน้ำมันเคลื่อนไหวอย่างผันผวนจนเกินไป
ด้าน นายสุกฤตย์ สุรบถโสภณ ประธานกลุ่มอุตสาหกรรมโรงกลั่นน้ำมันปิโตรเลียม กล่าวว่า ปีนี้ คาดราคาน้ำมันเฉลี่ยอยู่ที่ระดับ 53 เหรียญสหรัฐต่อบาร์เรล ซึ่งน่าจะเป็นระดับที่ต่ำสุดแล้ว ส่วนทิศทางราคาน้ำมันโลกปี 2559 มีแนวโน้มปรับตัวเพิ่มขึ้นเล็กน้อย แต่ยังมีความผันผวนโดยคาดราคาน้ำมันดิบปีหน้าอยู่ในระดับ 53-56 เหรียญสหรัฐต่อบาเรล
ข้อมูล  khaosod
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
