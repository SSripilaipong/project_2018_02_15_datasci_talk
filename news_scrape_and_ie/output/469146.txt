ปลัดกระทรวงการคลัง เผย เตรียมลด ‘ภาษี’ เงินได้บุคคลธรรมดา ชี้ ขอดูปัจจัยอื่นประกอบก่อนสรุปออกมาให้ชัดเจน
นายสมชัย สัจจพงษ์ ปลัดกระทรวงการคลัง  กล่าวในงานเสวนาวิชาการเรื่อง “ปฏิรูปภาษี ทำให้ดี มีแต่ได้” ว่า ภายในเร็วๆนี้ จะมีการปรับลดภาษีเงินได้บุคคลธรรมดา ที่ปัจจุบันมีเพดานจัดเก็บสูงสุด 35% แต่จะเป็นเท่าไรนั้น จะดูปัจจัยอื่นประกอบก่อนสรุปออกมาให้ชัดเจน
รวมถึงจะปรับปรุงค่าลดหย่อนค่าใช้จ่ายส่วนตัวเพื่อนำมาหักลดหย่อน ให้สอดคล้องกับพิกัดที่ลดลง การปรับลดเพดานภาษีดังกล่าวจะช่วยทำให้ฐานภาษีขยายเพิ่มขึ้น และน่าจะจูงใจให้คนเข้าระบบภาษีมากขึ้น โดยจะนำผลการปรับลดภาษีเงินได้นิติบุคคลที่ลดจาก 30% เหลือ 20% มาเป็นกรณีศึกษา
เนื่องจากพบว่าหลังลดภาษีนิติบุคคลแล้ว ฐานภาษียังไม่เพิ่มขึ้นอย่างที่ประเมินไว้ และมีแนวโน้มลดลงด้วยจากตัวเลขบริษัทจดทะเบียนกับกระทรวงพาณิชย์และยังดำเนินกิจการอยู่ 6 แสนราย พบว่าเสียภาษีเพียง 3-4 แสนรายเท่านั้น
นายสมชัย กล่าวต่อว่า การปฏิรูปภาษีทำได้ 2 แนวทางคือ ปฏิรูปเกี่ยวกับโครงสร้างภาษี และปฏิรูปเกี่ยวกับประสิทธิภาพในการจัดเก็บภาษี ซึ่งในเรื่องหลังนี้ รัฐมนตรีว่าการกระทรวงการคลัง ให้เร่งนำระบบบัญชีเดียวมาใช้กับนิติบุคคล และนำระบบอีเพลย์เมนต์มาใช้ในการซื้อขายสินค้าตั้งแต่ 20 บาทขึ้นไปต้องเข้าระบบอีเพลย์เมนต์
เพื่อทำให้การหลบเลี่ยงภาษีลดลง คาดว่าช่วยทำให้รายได้จากภาษีเพิ่มขึ้น 1 แสนล้านบาทต่อปี โดยมีเป้าหมายว่าไทยจะเป็นประเทศที่ 2 ในโลกที่จะไม่ใช้เงินสดซื้อของ หลังจากสวีเดนประกาศยกเลิกการใช้เงินสดเป็นประเทศแรกไปแล้ว


ขอบคุณข้อมูลจาก  ประชาชาติ
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

