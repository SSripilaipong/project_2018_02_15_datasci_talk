ในช่วงที่ผ่านมาจะเห็นได้ว่าอาชีพเพาะเห็ด เป็นอาชีพที่น่าสนใจสำหรับบุคคลที่ต้องการทำอาชีพเสริม เนื่องด้วยต้นทุนต่ำ เป็นพืชที่ใช้น้ำน้อย ปลูกง่ายและรายได้ดี

คุณธนพร โพธิ์มั่น เจ้าของฟาร์มเห็ด  เปิดเผยว่า ได้ผันตัวเองจากมนุษย์เงินเดือนมาประกอบอาชีพส่วนตัว คือ เพาะฟาร์มเห็ด โดยเริ่มแรกเพาะเห็ดพันธุ์นางรมฮังการี รวมถึง เห็ดนางฟ้าภูฐาน เพื่อขายดอก และ ขายก้อนเห็ดเป็นหลัก เนื่องจาก เห็ด 2 ชนิดนี้ เป็นที่ต้องการของตลาด แต่ในช่วงฤดูร้อนผลผลิตจะออกมาไม่ค่อยดีมากนัก ต่อมาจึงได้ปรับเปลี่ยนมาปลูกเห็ดตามฤดูกาล เพื่อเพิ่มรายได้

สำหรับต้นทุนในการเพาะเห็ด 1,000 ก้อน เมื่อเฉลี่ยราคาแล้วจะอยู่ที่ก้อนละ 5บาท และมีค่าใช้จ่ายในการสร้างโรงเรือนอีกจำนวน 3,000 บาท เมื่อรวมต้นทุนทั้งหมดจะอยู่ที่ 8,000 บาท และสามารถคืนทุนได้ภายใน 1 เดือน
ขณะที่ระยะเวลาในการเพาะเห็ดจะใช้เวลาไม่นานมากนัก โดยเห็ด 1 ก้อน จะให้ผลผลิต 4 ครั้งต่อเดือน ซึ่งแต่ละก้อนจะได้ผลผลิตประมาณ 8 ขีด นอกจากนี้ ยังนำเห็ดไปแปรรูปเป็นเมนูอาหารทานเล่นได้อีก เช่น น้ำเห็ดสกัด, เห็ดอบกรอบ, น้ำพริกเห็ด, แหนมเห็ด และ เห็ดบ่อง เพื่อเป็นการเจาะกลุ่มลูกค้าที่รักสุขภาพ

โดยรายได้หลัก จะมาจากการขายเห็ดแปรรูป ซึ่งราคาสินค้าแปรรูปจะเริ่มต้นที่ 10บาท ไปจนถึง 100 บาท ส่วนรายได้จากการก้อนเห็ดจะอยู่ที่ราคาก้อนละ 10 บาท เมื่อรวมมูลค่าจากการขายทั้งหมด จะมีรายได้ถึงหลักแสนต่อเดือน
อย่างไรก็ตามหากใครสนใจเรียนรู้เกี่ยวกับการเพาะเห็ด สามารถเข้าไปเยี่ยมชมฟาร์มเห็ดของคุณธนพรได้ เพราะได้เปิดฟาร์มเห็ดเป็นศูนย์การเรียนรู้ตามหลักเศรษฐกิจพอเพียงแนวพระราชดำริของพระบาทสมเด็จพระเจ้าอยู่หัว


ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
