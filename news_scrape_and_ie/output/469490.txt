ธุรกิจเพ้นท์หิน  ของสาวที่หลงรักศิลปะ ฝีมือดี สร้างสรรค์ไอเดียแปลกใหม่  เปลี่ยนก้อนหินธรรมดา สร้างมูลค่าหลักหมื่น!
ปัจจุบันสินค้าทำมือ ได้รับความนิยมมากขึ้นอย่างเห็นได้ชัด เนื่องจากดูมีคุณค่าทางด้านจิตใจ ต้องใช้ไอเดียความคิดสร้างสรรค์ รวมถึงทักษะฝีมือ เพื่อให้สินค้าออกมาตรงใจลูกค้ากลุ่มเป้าหมาย นอกจากนี้ยังถือได้ว่าสินค้านั้นๆ มีชิ้นเดียวในโลก เพราะสินค้าทำมือชิ้นอื่นจะไม่เหมือนเดิมแล้วอีกด้วย

วันนี้ MThai News จะพาคุณผู้อ่านไปรู้จักกับ  ‘คุณแอ๊ป วรัญญา  ขำหัวเตย’ เจ้าของสินค้างานศิลปะ ตัวการ์ตูนน่ารักต่างคาแรคเตอร์ จากหินธรรมดา ถูกนำมาวาดลวดลายตามจินตนาการ ผสมผสานกับความลงตัวด้านรูปทรงของหิน กลายเป็นตัวการ์ตูนประดับตกแต่งบ้านและสวนสุดเก๋ แบรนด์  Is.ideastone ไอเดียสโตน

‘คุณแอ๊ป วรัญญา ขำหัวเตย’ เล่าว่า จุดเริ่มต้นของเหล่าตัวการ์ตูนน่ารักๆ สื่อความหมายไปยังผู้รับ เริ่มจากการอยากหารายได้พิเศษ ด้วยฝีมือทางด้านศิลปะ นำมาต่อยอดให้เป็นชิ้นงาน เพื่อสร้างเงิน จนได้รู้ว่ามีศิลปินที่เอาหินมาเพ้นท์ จึงเริ่มทดลองทำด้วยตัวเอง จากทักษะพื้นฐานที่มี นำมาพลิกแพลง กลายเป็นสินค้าตกแต่งบ้านสุดชิค เปลี่ยนหินธรรมดา มาเป็นตัวการ์ตูนที่มีชีวิตชีวาน่าสะสม

รูปทรงของหินยากจะกำหนดลวดลายได้ตามใจต้องการ แต่ ’คุณแอ๊ป’ ได้ใช้จินตนาการ ความคิดสร้างสรรค์ แต่งเติมเส้น สีสร้างตัวตนให้หินเหมาะสมกับรูปทรงที่มีอยู่ ซึ่งมีรูปแบบหลากหลาย อาทิ สัตว์ คน อาหาร อีกทั้งยังสามารถสั่งเป็นคอลเลคชั่นรวมได้ และมีแพคเกตเป็นกล่องไม้เรียบหรู
นอกจากนี้ ‘คุณแอ๊ป’ ยังมีตัวการ์ตูนที่ออกแบบเองอีกด้วย โดยสินค้าที่ได้รับความนิยมและชื่นชอบจากลูกค้าอย่างมาก คือ คู่ตายายสุดน่ารัก สื่อความหมายกินใจ “รักกันยั่งยืนนาน ดุจหินผา”

งานศิลปะจากหินที่หินสมชื่อ สำหรับงานที่ต้องใช้ทั้งทักษะความสามารถ และจินตนาการทางด้านความคิด รวมถึงเวลาในการสร้างสรรค์กว่าจะได้สินค้าแต่ละตัว
“ต้นทุนสำคัญของสินค้าคือเวลาในการลงมือทำ ซึ่งเราจะพยายามครีเอทจากฟอร์มของหิน เพื่อให้ตัวการ์ตูนที่แต่งเติมสีสันเป็นอันหนึ่งอันเดียวกับก้อนหิน เพราะเราใส่คาแรกเตอร์ตามรูปทรงของหิน เพื่อให้เป็นธรรมชาติมากที่สุด โดยให้ลูกค้ามองว่าสินค้าเป็นตัวการ์ตูนจริงๆ”

สุดท้ายคุณแอ๊ป วรัญญา  ขำหัวเตย ยังฝากถึงคนที่สนใจอยากลองหยิบจับทำธุรกิจของตัวเองด้วยว่า  “เราควรเลือกเลือกจากความชอบก่อน ถ้าเราชอบเวลาลงมือทำจะไม่เหนื่อยมาก เมื่อเราย้อนกลับไปดูว่าเราทำได้ เราก็จะเห็นจุดมุ่งหมายข้างหน้าของเราเอง ซึ่งบางคนกลัวที่จะเริ่มต้นจากความไม่มั่นใจในตัวเอง ควรลองลงมือทำ อย่าคิดว่าทำไม่ได้”
สำหรับใครที่สนใจหลงใหลในงานศิลปะ สามารถติดตามสินค้าฝีมือล้ำค่าน่าสะสมได้ตามนี้เลย ..

facebook: Is.ideastone
IG: Is.ideastone
ID Line: apppvr
Tel: 082-3232298





รุ่งฤดี ฤทธิสิทธิ์ : เขียน/ภาพ
ติดตามสกู๊ปอื่น ๆ ที่น่าสนใจได้ที่นี่  news.mthai.com
MThai News
