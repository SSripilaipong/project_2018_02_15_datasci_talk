กสทช. รับรองผลประมูล 4G แล้ว ยันไม่เปลี่ยนเกณฑ์ประมูลคลื่น 900 ในวันที่ 15 ธ.ค. นี้
นายฐากร ตัณฑสิทธิ์ เลขาธิการ สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช. กล่าวว่า ที่ประชุมคณะกรรมการกิจการโทรคมนาคม หรือ กทค. มีมติรับรองผลการประมูลคลื่นความถี่สำหรับกิจการโทรคมนาคม ย่าน 1800 เมกะเฮิร์ตซ์แล้ว

โดยชุดคลื่นความถี่ที่ 1 ความถี่ 1710-1725 เมกะเฮิร์ตซ์ คู่กับ 1805-1820 เมกะเฮิร์ตซ์ ผู้ชนะการประมูลคือ บริษัท ทรูมูฟ เอช ยูนิเวอร์แซล คอมมิวนิเคชั่น จำกัด ราคาสุดท้ายที่เสนอคือ 39,792 ล้านบาท และชุดคลื่นความถี่ที่2 ความถี่ 1725-1740 เมกะเฮิร์ตซ์ คู่กับ 1820-1835 เมกะเฮิร์ตซ์ ผู้ชนะการประมูลคือ บริษัท แอดวานซ์ ไวร์เลส เน็ทเวอร์ค จำกัด ราคาสุดท้ายที่เสนอคือ 40,986 ล้านบาท
ทั้งนี้ กสทช. ได้นำส่งหนังสือแจ้งผลการประมูลฯ ไปยังผู้ประกอบการที่ชนะการประมูลทั้งสองรายเมื่อวานนี้ (16 พ.ย. 58) และได้รับการประสานจากผู้ประกอบการว่าจะเข้ามาชำระเงินค่าประมูลงวดแรก 50% ของราคาประมูลในวันที่ 23 พฤศจิกายน ก่อนรับใบอนุญาตฯ ในวันที่ 25 พฤศจิกายน โดยผู้ประกอบการแจ้งว่าจะเริ่มเปิดให้บริการ 4G ช่วงกลางเดือนธันวาคมนี้

ส่วนการประมูลใบอนุญาตให้ใช้คลื่นความถี่ในระบบ 4G ย่าน 900 เมกะเฮิร์ตซ์ที่จะมีขึ้นในวันที่ 15 ธันวาคมนี้ นายฐากร กล่าวว่าจะไม่มีการแก้ไขหลักเกณฑ์การประมูลใดๆ แต่จะจัดเตรียมห้องพักสำหรับตัวแทนผู้ประกอบการที่เข้าร่วมประมูล หากการประมูลยืดเยื้อเกินกว่า 24 ชั่วโมง และมีผู้เข้าร่วมประมูลต้องการที่จะหยุดพัก ซึ่งขณะนี้มีการติดต่อโรงแรมไว้แล้วกว่า 40 ห้อง โดยในวันที่ 2 ธันวาคม สำนักงาน กสทช. จะนัดพูดคุยและสอบถามความประสงค์จากผู้เข้าร่วมประมูลอีกครั้ง
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
