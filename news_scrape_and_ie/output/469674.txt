ครม.เห็นชอบให้ยกเว้นภาษีทุกชนิดสำหรับรถยนต์และรถจักรยานยนต์ต้นแบบ ที่นำเข้ามาใช้เพื่อวิจัย พัฒนา หรือทดสอบ
พล.ต.สรรเสริญ แก้วกำเนิด โฆษกประจำสำนักนายกรัฐมนตรี  กล่าวว่า ที่ประชุมคณะรัฐมนตรี (ครม.) มีมติเห็นชอบให้ยกเว้นภาษีอากร ทั้งภาษีสรรพสามิต ภาษีมูลค่าเพิ่ม และอากรขาเข้า สำหรับรถยนต์และรถจักรยานยนต์ต้นแบบที่นำเข้ามาใช้เพื่อวิจัย พัฒนา ทดสอบ และฝึกอบรม ทั้งนี้เพื่อสนับสนุนและส่งเสริมให้ประเทศไทยเป็นศูนย์กลางวิจัย พัฒนา หรือทดสอบสมรรถนะยานยนต์ต้นแบบในภูมิภาคนี้ตามที่กระทรวงการคลังเสนอ
นอกจากนี้ยังกำหนดให้หักค่าสึกหรอ และค่าเสื่อมราคาของรถยนต์หรือรถจักรยานยนต์ต้นแบบ จากมูลค่าต้นทุนทั้งหมดในการคำนวณกำไรสุทธิทั้งหมด เพื่อเสียภาษีเงินได้ด้วยเช่นกัน เพื่อลดภาระต้นทุนทั้งหมดให้กับการวิจัยและพัฒนารถต้นแบบ
สำหรับผู้ที่จะได้รับสิทธิประโยชน์ทางภาษี ต้องเป็นผู้วิจัย พัฒนา หรือทดสอบสมรรถนะยานยนต์ที่ได้รับอนุมัติจากกรมสรรพสามิต รวมถึงผู้ประกอบการอุตสาหกรรมที่ส่งมอบรถยนต์หรือรถจักรยานยนต์ต้นแบบให้แก่ ผู้วิจัย พัฒนา หรือทดสอบสมรรถนะยานยนต์ ที่ได้รับอนุมัติจากกรมสรรพสามิต
นอกจากนี้รถยนต์หรือรถจักรยานยนต์ต้นแบบที่ได้รับสิทธิประโยชน์ ต้องเป็นรถยนต์หรือรถจักรยานยนต์ต้นแบบที่มีภาระภาษีสรรพสามิต โดยไม่เคยมีขายในท้องตลาดประเทศไทยเป็นการทั่วไปมาก่อน ทั้งที่ผลิตหรือนำเข้ามีสภาพใหม่หรือใช้แล้ว รวมทั้งต้องไม่เคยจดทะเบียนการใช้งานมาก่อน และใช้เพื่อการวิจัย พัฒนา หรือทดสอบสมรรถนะของผู้วิจัย พัฒนา หรือทดสอบสมรรถนะที่ได้รับอนุมัติจากกรมสรรพสามิต


ขอบคุณข้อมูล/ภาพจาก  ข่าวสด
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
