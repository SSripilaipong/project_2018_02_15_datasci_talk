ครม. เห็นชอบให้ ‘ไอซีเอโอ’ ตรวจสอบการกำกับดูแลด้านการรักษาความปลอดภัยสนามบินของประเทศไทยทั้งหมด 38 แห่ง
นายอาคม เติมพิทยาไพสิฐ รัฐมนตรีว่าการกระทรวงคมนาคม  เปิดเผยว่า คณะรัฐมนตรีมีมติเห็นชอบให้ลงนามบันทึกความเข้าใจว่าด้วยการตรวจสอบด้านการรักษาความปลอดภัยสากล โดยวิธีการเฝ้าตรวจตราอย่างต่อเนื่อง (ยูแซป) ระหว่างองค์การการบินพลเรือนระหว่างประเทศ (ไอซีเอโอ) กับราชอาณาจักรไทย เพื่อให้เข้ามาตรวจสอบการกำกับดูแลด้านการรักษาความปลอดภัยสนามบินของประเทศไทยทั้งหมด 38 แห่ง ได้แก่ สนามบินของบริษัทท่าอากาศยานไทย (จำกัด) มหาชน จำนวน 6 แห่ง กรมท่าอากาศยาน 28 แห่ง สนามบินเอกชน 3 แห่ง และสนามบินอู่ตะเภาของกองทัพเรือ รวมถึงตรวจสอบการกำกับดูแลสนามบินของสำนักงานการบินพลเรือนแห่งประเทศไทยด้วย
ทั้งนี้คาดว่าไอซีเอโอจะเข้ามาตรวจสอบไทยได้ประมาณปี 2560 แต่จะมีการแจ้งล่วงหน้า 120 วัน โดยการตรวจสอบระบบการรักษาความปลอดภัยของสนามบินใน 8 องค์ประกอบ ในส่วนของสำนักงานการบินพลเรือนแห่งประเทศไทย ต้องเตรียมความพร้อมด้านบุคลากร 2 ส่วน ได้แก่ การดุแลการออกใบอนุญาตประกอบธุรกิจการบินในไทย และ ออกใบรับรองด่านมาตรฐานความปลอดภัยด้านการบิน นักบิน ลูกเรือ ที่เป็นองค์ประกอบการทำธุรกิจสายการบินซึ่งการตรวจสอบการกำกับดูแลมาตรฐานของสนามบินให้เป็นไปตามมาตรฐานที่สอดคล้องกับไอซีเอโอ
ด้าน  นายจรูญ มีสมบูรณ์ รองอธิบดีกรมท่าอากาศยาน  เปิดเผยว่า ไทยจะต้องเร่งแก้ไขการรักษาความปลอดภัยให้เสร็จก่อนที่ไอซีเอโอเข้ามาตรวจ โดยสิ่งที่กังวลมากที่สุดคือบุคลากรภายใน 28 สนามบิน ยังมีไม่เพียงพอในการให้บริการ ต้องเร่งขอเพิ่มกำลังอีก 100-200 คน รวมถึงกฎหมาย และกฎระเบียบก็ต้องเร่งแก้ไขให้สอดคล้องกับมาตรฐานสากล ที่สำคัญที่สุดท่าอากาศยาน 28 แห่ง ยังไม่มีการออกใบรับรองการดำเนินงานสนามบินสาธารณะเหมือนกับสนามบินของท่าอากาศยานไทย และเอกชน ดังนั้น กรมท่าอากาศยานต้องเร่งยื่นขอใบรับรองจากสำนักงานการบินพลเรือนแห่งประเทศไทยเพื่อให้เป็นไปตามมาตรฐานสากลในการดำเนินงานเป็นสนามบินสาธารณะ


ขอบคุณข้อมูลจาก  Tnews
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
