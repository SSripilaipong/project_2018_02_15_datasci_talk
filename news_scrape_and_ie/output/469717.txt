ผอ.สลากฯ ย้ำ จัดทีมเฉพาะกิจตรวจเข้ม ‘ลอตเตอรี่’ เกินราคาทั่วประเทศ ชี้หากพบมีการฝ่าฝืนจะได้รับโทษทั้งจำทั้งปรับ
พล.ต.ฉลองรัฐ นาคอาทิตย์ ผู้อำนวยการสำนักงานสลากฯ  เปิดเผยว่า ขณะนี้มีประชาชนร้องเรียนผ่านคอลเซ็นเตอร์เกี่ยวกับการจำหน่ายลอตเตอรี่เกินราคาเพิ่มขึ้นถึงวันละ 100 ราย โดยได้มอบหมายให้เจ้าหน้าที่ประสานเจ้าหน้าที่ตำรวจลงพื้นที่ตรวจสอบและดำเนินการตามกฎหมายอย่างเคร่งครัด
ซึ่งสาเหตุที่ลอตเตอรี่มีการขายเกินราคานั้น เกิดจากมีการรวมชุดของลอตเตอรี่เพื่อสร้างมูลค่าเพิ่ม และการฉวยโอกาสของผู้ค้าส่งลอตเตอรี่ที่เพิ่มกำไร และ ขายส่งในราคาแพงขึ้น อย่างไรก็ตามหากตำรวจพบว่า ผู้ค้าลอตเตอรี่ขายเกินราคาจะถูกปรับทันที 5,000 บาท จากปรับสูงสุด 10,000 บาท และจำคุก 1 เดือน หรือทั้งจำทั้งปรับ
นอกจากนี้ ยังจัดทีมเฉพาะกิจ ทั้งชุดของทหารและคณะกรรมการสลากฯ ลงตรวจสอบการทำหน้าที่ของผู้ว่าราชการจังหวัดทั่วประเทศ ที่เป็นผู้จัดสรรโควตาให้กับผู้ค้ารายย่อย หากพบว่า มีการกระทำการที่ผิดกฎหมาย จนทำให้ลอตเตอรี่ปลายทางเกินราคา จะเข้าทำการตรวจสอบและดำเนินการตามบทลงโทษทันที


ขอบคุณข้อมูลจาก  เดลินิวส์
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
