รมว.คลัง ชี้ แนวคิดที่จะนำเงินจากการประมูลใบอนุญาต 4จี สร้างที่อยู่อาศัยเพื่อคนจนนั้น สามารถดำเนินการได้
นายอภิศักดิ์ ตันติวรวงศ์ รมว.คลัง  เปิดเผยภายหลังเป็นประธานเปิดงานมหกรรมการลงทุนครบวงจรแห่งปีเซต อิน เดอะ ซิตี้ กรุงเทพฯ 2015 ว่า กรณีที่นายสมคิด จาตุศรีพิทักษ์ รองนายกรัฐมนตรีมีแนวคิดที่จะนำเงินจากการประมูลใบอนุญาต 4จี มาสร้างที่อยู่อาศัยเพื่อคนจนนั้นสามารถดำเนินการได้ เพราะถือเป็นเรื่องที่รัฐบาลจะต้องเข้าไปช่วยเหลือในเรื่องสังคมเช่นการช่วยคนจน
ทั้งนี้ วงเงินจากการประมูลใบอนุญาต 4จี ที่ประมูลได้ ต้องนำเข้ากระทรวงการคลัง เพื่อเป็นรายได้ส่วนหนึ่งของรัฐ แต่หากรายได้เกินกว่าที่ประมาณการไว้ก็สามารถนำไปทำโครงการต่าง ๆ ได้ เช่น โครงการสร้างที่อยู่อาศัยเพื่อคนจน หรือ เนชั่นแนล เพลย์เม้น ซึ่งเป็นโครงการขนาดใหญ่ที่ใช้วงเงินดำเนินการพอสมควร โดยโครงการดังกล่าวมีความสำคัญต่อการพัฒนาระบบโครงสร้างพื้นฐานทางการเงินที่สำคัญของประเทศ
อย่างไรก็ตาม การใช้วงเงินจากการประมูลใบอนุญาต 4จี เบื้องต้นหากโครงการมีความเร่งด่วน หน่วยงานที่เกี่ยวข้องจะต้องเสนอโครงการดังกล่าวผ่านสำนักงบประมาณ เพื่อเข้าสู่การพิจารณาการใช้งบประมาณดังกล่าว ว่าสมควรใช้หรือไม่ รวมทั้งต้องเสนอให้ครม.รับทราบและเห็นชอบต่อไป



ขอบคุณข้อมูลจาก  เดลินิวส์ / ภาพ จาก มติชน
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
