ในแต่ละปีมีผู้คนรังสรรค์ ผุดไอเดียประดิษฐ์คิดกระทงหลากหลายรูปแบบให้เป็นมิตรกับสิ่งแวดล้อมจำนวนมาก และในปีนี้ก็เช่นเดียวกัน ได้มีคนคิดกระทงจากกรวยไอศกรีม หรือโคนไอติม และกระทงขนมปังลายการ์ตูนรูปสัตว์ชนิดต่างๆ เพิ่มสีสันเติมเต็มความหลากหลาย ให้เทศกาลแห่งความสุขคืนพระจันทร์วันเพ็ญส่งท้ายปีได้เป็นอย่างดี
โดยคุณดวงแข เพียแค อายุ 48 ปี ประธานชุมชนวิมานแมน เขตเทศบาลนครนครสวรรค์ อ.เมือง จ.นครสวรรค์ ผู้คิดประดิษฐ์กระทงดังกล่าวได้เล่าว่า ในวันงานลอยกระทงเมื่อ 2 ปีก่อน ได้ไปเห็นมีผู้นำกระทงกรวยไอศกรีมมาขาย ตนเห็นว่า มีความสวยงามแปลกตา และไม่ก่อให้เกิดมลพิษแก่แม่น้ำ
ประกอบกับตนมีความชื่นชอบในงานศิลปะอยู่แล้วด้วย จึงได้ทดลองทำเองบ้าง ผ่านไอเดียที่คิดขึ้นมาเอง และนำไปขายในวันงานลอยกระทงปีถัดมา ที่บริเวณริมสวนสาธารณะอุทยานสวรรค์ จำนวน 50 ใบ ปรากฏว่า มีประชาชนให้ความสนใจเข้ามาเลือกซื้อไปจนหมดเกลี้ยง
อีกทั้งยังมีคนให้ความสนใจเข้ามาสอบถามสินค้า ในการสั่งซื้อนำมาขายในงานลอยกระทงปีนี้ด้วย จึงทำให้ตนมีรายได้เสริมจากการทำกระทงกรวยไอศกรีม ส่งขายในช่วงเทศกาลลอยกระทงขณะนี้โดยมีรายได้เข้าจากการทำกระทงกรวยไอศกรีมหลักหมื่นบาทแล้ว เพราะเมื่อต้นเดือนที่ผ่านมา เพิ่งจะส่งกระทงกรวยไอศกรีม ที่มีลูกค้ามาจองสั่งซื้อไว้ล่วงหน้า 2 ราย จำนวน 250 ใบด้วย

สำหรับการทำกระทงกรวยไอติม นอกจากจะมีการใช้กรวยไอศกรีมหลากหลายสีสันเป็นวัสดุหลักในการทำกระทงแล้ว ยังมีการนำจานกระดาษที่ทำมาจากแป้งข้าวโพด ซึ่งสามารถย่อยสลายเองได้ง่ายมาเป็นฐานรองพื้นด้วย ส่วนการทำกระทงชนิดนี้ ถือว่าไม่ยาก จะมีก็แต่การใช้ความปราณีต และไอเดียในการออกแบบมากกว่า
ซึ่งในส่วนของตน สามารถผลิตออกมาได้วันละ 20-30 ใบ และแต่ละใบจะเน้นถึงความสวยงาม และความคงทนเป็นหลัก  ขณะที่ในวันงานลอยกระทงนั้น ทางคุณดวงแข และเพื่อนจะนำกระทงกรวยไอศกรีมไปตั้งวางขาย ในอุทยานสวรรค์ บริเวณประตูฝั่งโรงพยาบาลศรีสวรรค์ โดยมีราคาขายอยู่ที่ใบละ 29-59 บาท หากใครสนใจก็สามารถไปเลือกชมเลือกหาได้ไม่ว่ากัน

ทั้งนี้นอกจากกระทงกรวยไอศกรีมแล้ว กระทงขนมปังที่มีหน้าตาเป็นสัตว์ต่างๆ ก็เป็นที่นิยมด้วยเช่นกัน คุณพิทักษ์ โมกขศักดิ์ อายุ 31 ปี ชาวอำเภอป่าโมก จังหวัดอ่างทอง เผยว่า เดิมตนมีร้านเบเกอรี่อยู่แล้ว และเห็นว่าในช่วงเทศกาลลอยกระทงมักมีคนทำกระทงจากขนมปังขาย จึงเริ่มทำบ้าง
พอเข้าช่วงเทศกาลลอยกระทง จึงเปลี่ยนจากทำขนมเค้กเบเกอรี่ มาเป็นการทำกระทงขนมปังแทน และตอนนี้มียอดการสั่งทำกระทงจากขนมปังกว่า 2,000 ใบ ซึ่งช่วงลอยกระทง ตนและครอบครัวจะสร้างรายได้เพิ่มขึ้นเป็นเท่าตัว โดยจะทำเป็นรูปสัตว์ต่างๆ อยู่ที่ว่าลูกค้าจะสั่งออเดอร์มา ว่าต้องการแบบไหนทางร้านก็จะทำตามที่ลูกค้าสั่ง

สำหรับราคานั้นได้ขายส่งให้กับลูกค้าเพียงใบละ 20 บาท ส่วนใหญ่ลูกค้าก็จะนำไปขายใบละ 40-45 บาท โดยปีนี้มีลูกค้าสั่งจองกันอยู่เรื่อย ๆ เพราะว่าครั้งนี้มีการลงขายทางเว๊บไซต์ หรือถ้าลูกค้าคนไหนสนใจ สามารถติดต่อได้ที่เบอร์โทรศัพท์ 083-0050765
กระทงกรวยไอศกรีม และกระทงขนมปังรูปสัตว์ – การ์ตูนชนิดต่างๆ นอกจากจะสร้างรายได้เข้ากระเป๋าแล้วชนิดงามหยดแล้ว ยังสมารถช่วยรักษาสิ่งแวดล้อมไปในตัวอีกด้วย เพราะกรวยไอศกรีมยังสามารถเป็นอาหารให้แก่ปลาได้นั่นเอง







ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News


