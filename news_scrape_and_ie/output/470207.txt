กรมสรรพากร เตรียมเสนอแนวทางการปรับเปลี่ยนอัตราภาษีบุคคลธรรมดา พร้อมยืนยันรายได้เดือนละ 20,000 บาท ได้รับการยกเว้นการเสียภาษีเหมือนเดิม
นายประสงค์ พูนธเนศ อธิบดีกรมสรรพากร  เปิดเผยว่า กรมสรรพากร เตรียมเสนอแนวทางการปรับเปลี่ยนอัตราภาษีบุคคลธรรมดาให้ นายสมคิด จาตุศรีพิทักษ์ รองนายกรัฐมนตรี และ นายอภิศักดิ์ ตันติวรวงศ์ รมว.คลัง พิจารณาเรื่องดังกล่าว ก่อนนำเสนอให้ คณะรัฐมนตรีเห็นชอบในต้นปี 2559 เพื่อประกาศใช้ในปีภาษี 2560

โดยเบื้องต้นสรรพากร มีแนวคิดการปรับเปลี่ยนภาษีดังกล่าวประมาณ 3-4 แนวทาง ซึ่งจะพิจารณาในหลายด้านให้มีความครอบคลุม ทั้งค่าลดหย่อนภาษี การหักค่าใช้จ่าย และอัตราภาษี โดยจะครอบคลุมประชาชนทุกกลุ่ม ทั้งกลุ่มฐานราก ระดับกลาง และเศรษฐี ซึ่งแนวทางการปรับเปลี่ยนอัตราภาษีบุคคลธรรมดา จะต้องพิจารณาให้รอบคอบ ครอบคลุม เหมาะสม และ ชัดเจน จะต้องเป็นธรรมต่อประชาชนทุกกลุ่ม
ขณะที่ผู้ที่มีรายได้เดือนละ 20,000 บาท จะได้รับการยกเว้นการเสียภาษีเหมือนเดิม และอาจปรับเพิ่มช่วงเงินเดือนที่ไม่ต้องเสียภาษีได้อีกด้วย รวมทั้งการพิจารณาครั้งนี้จะขยายฐานผู้ที่ยื่นเสียภาษีให้เพิ่มขึ้น เพราะหากฐานผู้ที่เสียภาษียังเป็นเท่าเดิม จะทำให้ภาครัฐเก็บรายได้ในส่วนนี้ลดลงเหมือนเดิม
สำหรับการหักค่าใช้จ่าย ซึ่งเป็นส่วนหนึ่งของการพิจารณา อาจเป็นรูปแบบการหักค่าใช้จ่ายตามจริง ด้วยการนำใบกำกับภาษี มาใส่ในข้อมูลการยื่นเสียภาษี หรือจะเป็นแบบเหมาจ่าย ซึ่งจะขอดูรายละเอียดอีกครั้ง ขณะที่ แนวคิดการปรับเพิ่มการหักค่าใช้จ่ายของผู้มีเงินได้สามารถหักค่าใช้จ่ายเป็นการเหมาได้ 40% ของเงินได้แต่รวมกันแล้วต้อง ไม่เกิน 60,000 บาท เป็น 120,000 บาทนั้น จะต้องมีความเหมาะสมและเป็นธรรมมากขึ้น โดยจะพิจารณาจากรายได้และค่าครองชีพที่เพิ่มขึ้นให้สอดคล้องกัน



ขอบคุณข้อมูลจาก  เดลินิวส์
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
