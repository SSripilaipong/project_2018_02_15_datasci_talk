‘AIS’ ชำระค่าประมูล ‘4G’ คลื่น 1800 MHz ให้ กสทช. แล้ว 20,493 ล้านบาท คาดใบอนุญาตจะออกไม่เกิน วันที่ 25 พฤศจิกายน นี้
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  กล่าวว่า ในวันที่ 23 พฤศจิกายน ที่ผ่านมา บริษัท แอดวานซ์ ไวร์เลส เน็ทเวอร์ค จำกัด ในเครือ บริษัท แอดวานซ์ อินโฟร์ เซอร์วิส จำกัด (มหาชน) หรือ เอไอเอส ในฐานะผู้ชนะการประมูล 4G บนคลื่นความถี่ย่าน 1800 MHz ได้นำเงินค่าประมูลงวดแรกจำนวน 50% ของราคาที่ชนะการประมูล มาชำระแก่ กสทช. จำนวน 20,493 ล้านบาท (ไม่รวมภาษีมูลค่าเพิ่ม) แต่หากรวมภาษีมูลค่าเพิ่ม จะอยู่ที่ 21,131 ล้านบาท
โดยขั้นตอนต่อจากนี้ ทางสำนักงาน กสทช. จะนำส่งเงินประมูลหลังหักค่าใช้จ่ายในการจัดการประมูลให้กับกระทรวงการคลัง เพื่อเป็นรายได้แผ่นดินต่อไป และในส่วนของใบอนุญาต ทางสำนักงาน กสทช. จะนำเรื่องเข้าเสนอต่อคณะกรรมการกิจการโทรคมนาคม (กทค.) เพื่อพิจารณาออกใบอนุญาตต่อไป คาดว่าจะไม่เกิน วันที่ 25 พฤศจิกายน นี้
นายฐากร  กล่าวต่อว่า ทรูมูฟ เอช ยูนิเวอร์แซล คอมมิวนิเคชั่น จำกัด ในเครือ บริษัท ทรู คอร์ปอเรชั่น จำกัด (มหาชน) ในฐานะผู้ที่ชนะการประมูลอีกราย ยังไม่ได้เดินทางมาชำระเงิน แต่มีการแจ้งมายัง กสทช. ขอเลื่อนระยะเวลาเป็นที่เรียบร้อยแล้ว โดยแจ้งเหตุที่เลื่อนว่าเป็นเรื่องโชคลางในการเอาฤกษ์ทางธุรกิจ ซึ่งกรณีของทรู อาจได้ใบอนุญาต หลังเอไอเอส แต่จะมีระยะเวลาใบอนุญาตมากกว่าเอไอเอสเล็กน้อย
ด้าน  นายสมชัย เลิศสุทธิวงค์ ประธานเจ้าหน้าที่บริหาร บริษัท แอดวานซ์ อินโฟร์ เซอร์วิส จำกัด(มหาชน)  กล่าวว่า ในส่วนของวันเปิดให้บริการ 4G บนคลื่นความถี่ย่าน 1800 MHz เบื้องต้นทางเอไอเอสยังไม่สามารถให้ขอมูลได้ตามกฎไซเรนพีเรียดของ กสทช. จนกว่าจะได้รับใบอนุญาตจาก กสทช. แต่เบื้องต้น ขอยืนยันว่า ทางเอไอเอส มีความพร้อมในทุกด้านให้ลูกค้าได้ใช้งาน 4G ได้อย่างมีประสิทธิภาพโดยเร็วที่สุดแน่นอน

ขอบคุณภาพจาก adslthailand
ขอบคุณข้อมูลจาก  มติชน
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

