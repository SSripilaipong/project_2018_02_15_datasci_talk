กรมทางหลวง เผย เตรียมก่อสร้างมอเตอร์เวย์ สายพัทยา-มาบตาพุด ม.ค. 59 เพื่อรองรับการพัฒนาเขตเศรษฐกิจพิเศษ
นายอานนท์ เหลืองบริบูรณ์ รองอธิบดีกรมทางหลวง เปิดเผยในงานสัมมนารับฟังความคิดเห็นต่อแผนแม่บท การพัฒนาทางหลวงพิเศษระหว่างเมือง หรือ มอเตอร์เวย์ ของประเทศไทย โดยมีสาระสำคัญคือการนำเสนอแผนแม่บทฯ ระยะเวลา 20 ปี ตั้งแต่ 2560 ถึง 2579 ระยะทางรวม 6,612 กิโลเมตร

โดย นายอานนท์ กล่าวว่า การพัฒนาเส้นทางมอเตอร์เวย์ที่ผ่านมา มีความล่าช้า เนื่องจากเป็นโครงการขนาดใหญ่ ทำให้ติดขัดเรื่องงบประมาณ แต่จากบริบทประเทศที่เปลี่ยนไป ทำให้มีการนำแผนกลับมาศึกษาและปรับให้เหมาะสม รองรับการพัฒนาเขตเศรษฐกิจพิเศษ และการเชื่อมต่อกับประเทศเพื่อนบ้าน โดยในเฟสแรก 3 สาย จะเน้นพื้นที่ภาคกลาง เนื่องจากเป็นศูนย์กลางการขนส่ง และเชื่อมต่อท่าเรือภาคตะวันออก
สำหรับ 3 เส้นทางที่จะเริ่มก่อสร้างได้ในลำดับแรก ได้แก่ สายพัทยา-มาบตาพุด ซึ่งจะเริ่มก่อสร้างได้ในเดือนมกราคม 2559 ต่อมาได้แก่ สายบางประอิน-สระบุรี-นครราชสีมา และ สายบางใหญ่-บ้านโป่ง-กาญจนบุรี
ขณะที่อีก 2 เส้นทางที่จะทำในรูปแบบร่วมลงทุนระหว่างรัฐและเอกชน หรือ PPP ได้แก่ เส้นชะอำ-นครปฐม ซึ่งเมื่อศึกษาผลกระทบทางสิ่งแวดล้อมผ่านแล้ว จะนำเสนอต่อคณะรัฐมนตรีเพื่อพิจารณาในปีหน้า ส่วนอีกเส้นทาง คือ สายหาดใหญ่-ชายแดนมาเลเซีย ต้องรอการดำเนินการต่อไป
อย่างไรก็ตาม โครงการดังกล่าว จะช่วยให้การเดินทางเชื่อมโยงสู่ภาคตะวันออกได้ง่ายสะดวกและรวดเร็วขึ้น อีกทั้งยังช่วยประหยัดทั้งเวลาค่าใช้จ่าย โดยจะเป็นการเพิ่มทางเลือกในการเดินทาง และ เป็นการส่งเสริมสนับสนุนนโยบายการพัฒนาระบบโลจิสติกส์ของประเทศ ให้เป็นศูนย์กลางด้านโลจิสติกส์เชื่อมกับสนามบินสุวรรณภูมิ และท่าเรือแหลมฉบัง นิคมอุตสาหกรรมมาบตาพุด นอกจากนั้นยังเป็นการส่งเสริมการท่องเที่ยวอีกด้วย

ขอบคุณข้อมูลจาก  มติชน
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

