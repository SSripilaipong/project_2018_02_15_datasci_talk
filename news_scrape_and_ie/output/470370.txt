ครูแห่ร่วมโครงการปรับโครงสร้างหนี้กับธนาคารออมสินเพิ่ม ขณะที่ ผอ.ออมสิน ชงหักค่าทำศพก่อน 4 แสน เพื่อประกันหนี้เสีย
เมื่อวันที่ 23 พฤศจิกายน นพ.กำจร ตติยกวี ปลัดกระทรวงศึกษาธิการ (ศธ.) เปิดเผยภายหลังหารือกับ นายชาติชาย พยุหนาวีชัย ผู้อำนวยการธนาคารออมสิน และ คณะ เกี่ยวกับแนวทางการแก้ไขปัญหาหนี้สินครู ว่า ธนาคารออมสินได้แจ้งข้อมูลครูที่ถูกยื่นโนติส และ กำลังจะถูกฟ้องร้องจำนวน 13,000 คน

ในจำนวนนี้มี 5,000 คน เข้ามาลงทะเบียนเพื่อร่วมโครงการปรับโครงสร้างหนี้กับธนาคารออมสินเพิ่มแล้ว และ ประมาณ 1,100 คน เข้าสู่กระบวนการชำระหนี้ตามระบบ โดยมีจำนวนหนึ่งชำระหนี้หมดแล้ว นอกจากนี้ยังมีอีกจำนวน 7,000 คน ที่ยังไม่มาทำการติดต่อ ซึ่งหากครบกำหนด และ ยังไม่ติดต่อ ธนาคารจะให้ฟ้องร้องตามกฎหมาย
ขณะเดียวกันธนาคารออมสินเสนอให้หักเงินจากโครงการสวัสดิการเงินกู้ฌาปนกิจสงเคราะห์ช่วยเพื่อนครู และบุคลากรทางการศึกษา (ช.พ.ค.) ล่วงหน้าก่อนเสียชีวิต 4 แสนบาท จากที่ครูจะได้รับหลังจากเสียชีวิตประมาณ 9 แสนบาท เพื่อประกันหนี้เสีย แต่ธนาคารจะได้รับเงินหลังครูเสียชีวิตแล้วเท่านั้น
นพ.กำจร กล่าวต่อว่า สำหรับ ศธ.จะเสนอปรับหลักเกณฑ์การปล่อยกู้เงินทุนหมุนเวียนเพื่อแก้ไขปัญหาหนี้สิน ข้าราชการครู ของสำนักงานคณะกรรมการข้าราชการครูและบุคลากรทางการศึกษา (ก.ค.ศ.) ที่ให้ครูกู้เงินชำระหนี้รายละไม่เกิน 2 แสนบาท โดยไม่กำหนดว่าเป็นหนี้สินประเภทใด เป็นการให้กู้ชำระหนี้ที่เกิดกับธนาคารออมสินเท่านั้น เหมือนกับการรีไฟแนนซ์ให้เงินต้นลดลงเพื่อดอกเบี้ยจะได้ลดลงด้วย
ส่วนที่จะเสนอให้ธนาคารออมสินลดดอกเบี้ย โดยยกเลิกการคืนเงินให้กับกองทุนเงินสนับสนุนพิเศษและส่งเสริมความมั่นคงตามโครงการสวัสดิการเงินกู้ ช.พ.ค.แทนนั้น เป็นเพียงแนวทางหนึ่ง โดยขอดูการฟ้องร้องที่ธนาคารดำเนินการอยู่ก่อนว่าครูมาชำระหนี้ตามกติกา เพิ่มขึ้นหรือไม่


ขอบคุณข้อมูลจาก  ประชาชาติ
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
