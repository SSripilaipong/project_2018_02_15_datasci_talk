ที่ประชุมบอร์ด SME BANK เห็นชอบให้ มงคล ลีลาธรรม อดีตรองผู้อำนวยการสถานีโทรทัศน์ไทยพีบีเอส เป็นกรรมการผู้จัดการคนใหม่
วันนี้ 24 พ.ย. 2558 ที่ประชุมคณะกรรมการธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ เอสเอ็มอี แบงก์ มีมติเห็นชอบให้ นายมงคล ลีลาธรรม เป็นกรรมการผู้จัดการเอสเอ็มอีแบงก์คนใหม่ ตามที่กรรมการเฉพาะกิจเพื่อสรรหากรรมการผู้จัดการ ธพว. เสนอ โดยพิจารณาจากความสามารถในการดำเนินการตามพันธกิจธนาคาร และการเปลี่ยนแปลงการบริหารจัดการภายในของเอสเอ็มอี แบงก์ เป็นสำคัญ
โดยนายมงคลเคยดำรงตำแหน่งประธานเจ้าหน้าที่บริหาร และ กรรมการผู้จัดการใหญ่ ธนาคารไทยเครดิตเพื่อรายย่อย ซึ่งถือว่าสอดคล้องกับภารกิจของเอสเอ็มอี แบงก์ ที่เน้นลูกค้ารายย่อยเช่นเดียวกัน อีกทั้ง ยังเคยผ่านงานภาครัฐ เช่น ดำรงตำแหน่งอดีตรองผู้อำนวยการสถานีโทรทัศน์ไทยพีบีเอส โดยขั้นตอนต่อไปทางเอสเอ็มอี แบงก์ จะเจรจาเรื่องค่าตอบแทนกับนายมงคล และนำเสนอกระทรวงการคลังเพื่อแต่งตั้งเป็นกรรมการผู้จัดการเอสเอ็มอี แบงก์
ด้าน เอสเอ็มอี แบงก์ เปิดเผยว่า การชิงชัยตำแหน่งดังกล่าว มีคนในเอสเอ็มอี แบงก์ ตำแหน่งระดับรองกรรมการผู้จัดการ ลงสมัครเพื่อรับการคัดเลือก 3 คนด้วยกัน ได้แก่ นายสุรชัย กำพลานนท์วัฒน์ รองกรรมการผู้จัดการ ในฐานะผู้รับผิดชอบกลุ่มงานกิจการสาขา 1 นางอินทิรา โภคปุณยารักษ์ รองกรรมการผู้จัดการ ในฐานะผู้รับผิดชอบกลุ่มงานการตลาดและสนับสนุนสินเชื่อ และนายคงเดชา ชัยรัตน์ รองกรรมการผู้จัดการ ประจำสำนักกรรมการผู้จัดการ
ทั้งนี้ ผลการดำเนินงานล่าสุดของธนาคารเอสเอ็มอี แบงก์ มีกำไรสุทธิ 10 เดือน (ม.ค.- ต.ค. 2558) 1,120 ล้านบาท และมีหนี้เอ็นพีแอลคงเหลือ 26,312 ล้านบาท คิดเป็นร้อยละ 31.10 ของสินเชื่อรวม โดยในเดือน ต.ค.2558 หนี้เอ็นพีแอลเพิ่มขึ้นจากเดือน ก.ย. 2558 ประมาณ 189 ล้านบาท มีสาเหตุมาจากลูกหนี้รายใหญ่ซึ่งเป็นธุรกิจโรงสีประสบปัญหาไม่สามารถจ่ายชำระหนี้ แต่ไม่กระทบธนาคาร


ขอบคุณข้อมูลจาก  thaipbs
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
