ครม.เห็นชอบในหลักการ พ.ร.บ.จัดตั้งกองทุนเพิ่มขีดความสามารถในการแข่งขัน หนุนอุตสาหกรรมเป้าหมายแข็งแกร่งขึ้น
นายอภิศักดิ์ ตันติวรวงศ์ รัฐมนตรีว่าการกระทรวงการคลัง เปิดเผยภายหลังการประชุมคณะรัฐมนตรี หรือ ครม. ในวันนี้ (24 พ.ย.) ว่า ที่ประชุมเห็นชอบในหลักการร่าง พ.ร.บ.การจัดตั้งกองทุนเพิ่มขีดความสามารถในการแข่งขัน สำหรับอุตสาหกรรมเป้าหมาย วงเงิน 10,000 ล้านบาท
โดยได้สั่งการให้กระทรวงการคลังไปพิจารณาแนวทางในการบริหารเงินในกองทุนดังกล่าว ซึ่งเบื้องต้นจะมีการสนับสนุนให้บริษัทใหญ่ในอุตสาหกรรมเป้าหมายได้รับสิทธิประโยชน์เพิ่มมากขึ้น เพื่อเป็นการสนับสนุนอุตสาหกรรมไทยให้แข็งแกร่ง และสามารถแข่งขันได้
ทั้งนี้หลักการในเบื้องต้นจะมีการตั้งคณะกรรมการ 2 ชุด ประกอบด้วย
1.คณะกรรมการเจรจา ค้นหา และเชิญชวนภาคเอกชนเข้าร่วมกองทุน โดยมีรองนายกรัฐมนตรีด้านเศรษฐกิจ เป็นประธาน
2.คณะกรรมการพิจารณาสิทธิประโยชน์เพิ่มเติม โดยมีนายกรัฐมนตรี เป็นประธาน


ขอบคุณข้อมูลจาก krobkruakao
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
