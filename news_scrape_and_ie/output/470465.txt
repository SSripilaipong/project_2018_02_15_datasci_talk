อดีตผู้บริหารการบินไทย ร้อง ป.ป.ช. สอบข้อเท็จจริง ‘บรรยงค์’ ปฏิบัติหน้าที่มิชอบทำ ‘การบินไทย’ ได้รับความเสียหาย
เมื่อวันที่ 24 พ.ย.2558 ที่ผ่านมา ที่สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) สนามบินน้ำ นายโยธิน ภมรมนต และ นายสุเทพ สืบสันติวงศ์ อดีตผู้บริหารการบินไทย พร้อมด้วย พลเรือเอกบรรณวิทย์ เก่งเรียน เข้ายื่นหนังสือถึงประธานป.ป.ช. เรื่องขอให้ตรวจสอบและไต่สวนข้อเท็จจริง นายบรรยงค์ พงษ์พานิช หนึ่งในกรรมการซูเปอร์บอร์ดชุดปัจจุบัน ขณะดำรงตำแหน่งที่ปรึกษาของนายปิยสวัสดิ์ อัมระนันทน์ เมื่อครั้งดำรงตำแหน่งกรรมการผู้อำนวยการใหญ่

นอกจากนี้ ยังขอให้ตรวจสอบนายโชคชัย ปัญญายงค์ รองผู้อำนวยการใหญ่ และบรรดากรรมการบริษัทฯ ที่เกี่ยวข้อง ร่วมกันปฏิบัติหรือละเว้นการปฏิบัติหน้าที่โดยมิชอบ เพื่อให้เกิดความเสียหายแก่ผู้หนึ่งผู้ใด หรือปฏิบัติหน้าที่โดยทุจริตอันมีผลทำให้การบินไทยได้รับความเสียหายจากการปฏิบัติหรือละเว้นการปฏิบัติหน้าที่
นายโยธิน กล่าวว่า กรรมการบริษัทการบินไทย ได้ว่าจ้างที่ปรึกษาโครงการเพิ่มประสิทธิภาพในการจัดซื้อจัดจ้างกับ บริษัทเอคเซนเซอร์ โซลูชั่นส์ จำกัด ซึ่งเคยถูกศาลของสหรัฐอเมริกาสั่งปรับเป็นเงินกว่า 2,000 ล้านบาท ในคดีให้สินบนกับบริษัทคู่ค้า
อีกทั้งยังดำเนินนโยบายแบบเพิ่มรายจ่ายลดรายได้ ด้วยการสั่งปรับปรุงการให้บริการอย่างไม่เหมาะสม เช่น การจัดซื้อภาชนะในเที่ยวบินกรุงเทพฯ – ญี่ปุ่น ชั้นธุรกิจ ในราคาที่แพง และขายภาชนะเดิมในราคาที่ถูกมาก จึงถือเป็นการดำเนินการจัดซื้อจัดจ้างที่ไม่ถูกต้อง และไม่ปฏิบัติตามระเบียบของบริษัทการบินไทยว่าด้วยการพัสดุ และอาจเป็นการกระทำผิดตามมาตรา 12 แห่งพ.ร.บ. ว่าด้วยความผิดเกี่ยวกับการเสนอราคาต่อหน่วยงานรัฐ จึงขอให้ป.ป.ช.ดำเนินการตรวจสอบในเรื่องนี้

ขอบคุณข้อมูลจาก  ข่าวสด
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
