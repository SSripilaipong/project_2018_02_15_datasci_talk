ปัจจุบัน ‘ปลากัดนักสู้’ ถือเป็นสัตว์ที่ได้รับความนิยมเป็นอย่างมาก โดยมีการส่งออกไปขายยังตลาดต่างประเทศ อย่างอเมริกา หรือบางประเทศยังเปิดเป็นกีฬา โดยนำปลาพันธุ์ดังกล่าวมาทำการแข่งขันกัน

คุณภคิน มิ่งสมร หรือ ฉายาในวงการคือ ภคิน (ซุ้มพระนคร) ผู้เลี้ยงปลากัดนักสู้  เปิดเผยว่า ก่อนหน้าที่จะมาเลี้ยงปลากัดนักสู้ ตนเองได้เคยเลี้ยงไก่ชน และ ปลากัดสวยงามมาก่อน แต่ไม่ประสบความสำเร็จ จึงทำให้ขาดทุนกว่า 4 ล้านบาท ในเวลา 3 ปี ต่อมาจึงได้ปรับเปลี่ยนมาเจาะตลาดปลากัดนักสู้ เนื่องจากมองว่ามีกลุ่มที่ให้ความสนใจกับปลากัดนักสู้เป็นจำนวนมาก ทั้งในประเทศ และ ต่างประเทศ
โดยเริ่มแรกนั้น คุณภคิน ได้ซื้อพ่อพันธุ์แม่พันธุ์ปลากัดนักสู้มาจากประเทศอินโดนีเซีย จำนวน 20 คู่ คู่ละ 1,500 บาท ซึ่งประเทศดังกล่าวถือว่าเป็นแหล่งรวมปลากัดนักสู้พันธุ์ดี หลังจากนั้นจึงได้นำมาเพาะพันธุ์ต่อ โดยการสลับพันธุ์ไปเรื่อย ๆ ซึ่งตลาดแรกที่ได้มีการส่งปลากัดนักสู้ออกขายนั้น คือตลาดทางใต้ของประเทศไทยเนื่องจากเป็นที่นิยม รวมถึงมีการจัดการแข่งขันอยู่บ่อยครั้ง

ต่อมาเมื่อเริ่มขายที่ตลาดทางใต้จนอยู่ตัวแล้ว คุณภคิน จึงได้ทำการศึกษาตลาดต่างประเทศที่ชื่นชอบปลากัดนักสู้ถึงช่องทางการส่งออก และช่องทางตลาดออนไลน์ ซึ่งการส่งสัตว์น้ำไปยังตลาดต่างประเทศนั้น เป็นเรื่องที่ไม่ง่าย เนื่องจากสินค้าดังกล่าวไม่สามารถส่งผ่านทางไปรษณีย์ได้ ประกอบกับ เป็นสิ่งมีชีวิต ดังนั้นจึงได้ตัดสินใจ ส่งปลากัดนักสู้เหล่านี้ ผ่านระบบ Shipping เนื่องจากลดความยุ่งยากในการติดต่อประสานงานกับด้านต่างๆ
สำหรับตลาดปลากัดนักสู้ที่มีผู้สนใจมากที่สุด คือตลาดประเทศอเมริกา โดยขณะนี้มีผู้ส่งออกปลากัดให้กับประเทศดังกล่าวถึงกว่า 100 เจ้า ดังนั้น คุณภคิน จึงต้องหากลยุทธ์เพื่อแข่งกับผู้ค้าเจ้าอื่น โดยจะขายปลาที่มีอายุ 8-10 เดือน เนื่องจากเป็นปลาที่มีกระดูก เนื้อหนัง และความแข็งแรงดีกว่าปลาที่อายุน้อย ขณะที่เจ้าอื่นจะขายตอนปลาอายุ 6-7 เดือน เท่านั้น
อย่างไรก็ตาม กลยุทธ์การปรับตัวเพื่อให้เข้าตลาดในปัจจุบัน ส่งผลให้สามารถสร้างกำไรจากการส่งออกปลากัดนักสู้ไปยังต่างประเทศได้ถึง 1 แสนบาท ต่อเดือน เลยทีเดียว

ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

