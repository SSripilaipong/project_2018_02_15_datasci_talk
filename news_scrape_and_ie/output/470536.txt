รมว.เกษตรและสหกรณ์ เผย มาตรการช่วยภัยแล้ง เร่งเสนอโครงการปลูกพืชใช้น้ำน้อย เพื่อของบประมาณสนับสนุน
พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยความคืบหน้าใน 8 มาตรการช่วยภัยแล้ง ว่า ที่ประชุมคณะรัฐมนตรี (ครม.) มีมติอนุมัติงบประมาณ 971.9 ล้านบาท ในมาตรการที่ 1 สำหรับช่วยเหลือเกษตรกรเกี่ยวกับการส่งเสริมความรู้ และ การสนับสนุนปัจจัยการผลิต เพื่อลดรายจ่ายในครัวเรือนทั้ง 22 จังหวัด ลุ่มเจ้าพระยา และในมาตรการที่ 2 ครม. มีมติอนุมัติงบประมาณ 206 ล้านบาท สำหรับช่วยชดเชยดอกเบี้ยเกษตรกร
โดยทั้งมาตรการที่ 1 และ มาตรการ 2 จะเริ่มดำเนินการตั้งแต่ต้นเดือนธันวาคมเป็นต้นไป ในส่วนของมาตรการที่ 3 การจ้างงาน ในช่วง 2 สัปดาห์ที่ผ่านมา กรมชลประทาน มีการจ้างงานเพิ่มขึ้น และมาตรการที่ 4 สำหรับช่วยเกษตรกรแต่ละชุมชนทั้ง 77 จังหวัด ให้จัดทำโครงการตามความต้องการเกี่ยวกับการปลูกพืชใช้น้ำน้อยในช่วงหน้าแล้ง เพื่อเสนอของบประมาณต่อรัฐบาล โดยล่าสุดเกษตรกรเสนอโครงการทั้งหมด 514 โครงการ สำหรับมาตรการที่ 6 การเพิ่มปริมาณน้ำต้นทุน การขุดลอกแหล่งน้ำธรรมชาติ ซึ่งล่าสุดได้มีการขุดบ่อบาดาลเพิ่ม 251 บ่อ

ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
