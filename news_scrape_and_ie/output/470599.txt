เอกชนขานรับมาตรการลดภาระค่าครองชีพประชาชน ลดราคาสินค้า 274 รายการ เตรียมเทใจ คืนสุข ปีใหม่ ต่อเนื่อง 10 วัน คาดเงินสะพัด 50,000 ล้าน
เมื่อวันที่ 25 พ.ย. 2558 ที่ผ่านมา พลตรี สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงมาตรการสร้างความเป็นธรรมทางการค้า และ ลดภาระค่าครองชีพให้แก่ประชาชน ว่า พลเอก ประยุทธ์ จันทร์โอชา นายกรัฐมนตรี ให้ความสำคัญกับเรื่องดังกล่าวเป็นอย่างมาก โดยมอบหมายให้กระทรวงพาณิชย์ประสานขอความร่วมมือภาคเอกชน เพื่อลดราคาสินค้าอุปโภคบริโภคตามสัดส่วนราคาน้ำมันเชื้อเพลิง ที่ลดลงโดยไม่บิดเบือนกลไกการตลาด

ซึ่งตั้งแต่เดือน ต.ค. ที่ผ่านมา มีผู้ผลิตสินค้าอุปโภคบริโภครายใหญ่กว่า 30 ราย ร่วมลดราคาสินค้าจำเป็นในชีวิตประจำวัน 274 รายการ ประกอบด้วย อาหารและเครื่องดื่ม 108 รายการ วัสดุก่อสร้าง 35 รายการ ผลิตภัณฑ์ปิโตรเลียม (น้ำมันหล่อลื่น) 101 รายการ และยางรถยนต์ 30 รายการ โดยบางรายการลดสูงสุดถึง 33%
ซึ่งตั้งแต่เดือน ต.ค. ที่ผ่านมา มีผู้ผลิตสินค้าอุปโภคบริโภครายใหญ่กว่า 30 ราย ร่วมลดราคาสินค้าจำเป็นในชีวิตประจำวัน 274 รายการ ประกอบด้วย อาหารและเครื่องดื่ม 108 รายการ วัสดุก่อสร้าง 35 รายการ ผลิตภัณฑ์ปิโตรเลียม (น้ำมันหล่อลื่น) 101 รายการ และยางรถยนต์ 30 รายการ โดยบางรายการลดสูงสุดถึง 33%
“รัฐบาลขอขอบคุณผู้ผลิตที่เข้าใจและให้ความร่วมมือเป็นอย่างดีในการลดราคาสินค้า เพื่อแบ่งเบาภาระค่าครองชีพให้แก่ประชาชน โดยเฉพาะช่วงนี้ซึ่งกำลังเข้าสู่ฤดูกาลท่องเที่ยว ประชาชนมักนิยมจับจ่ายใช้สอยมากขึ้น ทำให้มีเงินหมุนเวียนในระบบ และช่วยกระตุ้นเศรษฐกิจภายในประเทศ ทั้งนี้ รัฐบาลได้เจรจากับผู้ประกอบการห้างค้าปลีกค้าส่ง ร้านสะดวกซื้อ ห้างสรรพสินค้า ผู้จำหน่ายสินค้า และผู้ผลิตสินค้า เพื่อร่วมกันจัดกิจกรรมกระตุ้นการจับจ่ายซึ่งจะคึกคักกว่าปีก่อน ทั้งปริมาณสินค้าและจำนวนห้างร้านที่จะเข้าร่วมโครงการที่มีมากขึ้น โดยจะเน้นการลดราคาสินค้าใหม่ ๆ มากกว่าการล้างสต็อก เพื่อให้ประชาชนและนักท่องเที่ยวสามารถซื้อสินค้าได้ในราคาถูก” พลตรี สรรเสริญ กล่าว
พลตรี สรรเสริญ กล่าวต่อว่า ในระหว่างวันที่ 17 – 27 ธ.ค. ที่จะถึงนี้ รัฐบาลได้รับความร่วมมือจากผู้ประกอบการห้างสรรพสินค้ากว่า 13,000 สาขาทั่วประเทศจัดโครงการ “เทใจ คืนสุข เทศกาลปีใหม่” โดยจะลดราคาสินค้าทุกชั้นทุกแผนกสูงสุดถึง 70% เพื่อส่งความสุขให้แก่ประชาชน
ทั้งสินค้าอุปโภคบริโภค เสื้อผ้า เครื่องใช้ไฟฟ้า เครื่องใช้ภายในบ้าน ของขวัญและของตกแต่งในช่วงเทศกาล และอุปกรณ์อิเล็กทรอนิกส์ เป็นต้น ซึ่งรัฐบาลคาดว่าจะทำให้มีเงินสะพัดไม่น้อยกว่าปีที่ผ่านมา คือ 50,000 ล้านบาท และช่วยลดภาระค่าครองชีพให้กับประชาชนได้มากพอสมควร
อย่างไรก็ตาม สิ่งที่นายกรัฐมนตรีเป็นห่วงคือการฉวยโอกาสกักตุนและขึ้นราคาสินค้าในช่วงเทศกาล จึงได้กำชับให้กระทรวงพาณิชย์ส่งเจ้าหน้าที่ลงพื้นที่ติดตามราคาสินค้าอย่างต่อเนื่อง เพื่อป้องกันไม่ให้เกิดการเอาเปรียบผู้บริโภค
โดยขณะนี้ยังไม่พบการปรับขึ้นราคาสินค้า มีเพียงราคาผักผลไม้ที่ปรับตัวเพิ่มขึ้นและลดลงตามฤดูกาลเท่านั้น แต่ขอให้หน่วยงานที่เกี่ยวข้องเฝ้าติดตามสถานการณ์อย่างใกล้ชิด เพื่อคืนความสุขให้แก่คนไทยได้อย่างแท้จริง


ที่มา   thaigov.go.th
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
