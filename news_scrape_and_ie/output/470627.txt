กทค. นัดประชุมด่วน กรณี ‘ทรู’ ชำระเงินค่าประมูล 4G คลื่น 1800 MHz งวดแรก ผิดเงื่อนไข โดยไม่ได้ส่งหนังสือค้ำประกันจากสถาบันการเงิน
วันที่ 26 พ.ย. 2558 แหล่งข่าวจากสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ เปิดเผยว่า ภายในวันนี้จะมีการประชุมคณะกรรมการกิจการโทรคมนาคม (กทค.) นัดพิเศษ ครั้งที่ 3/2558 เพื่อพิจารณาเรื่องบริษัท ทรู มูฟ เอช ยูนิเวอร์แซล คอมมิวนิเคชั่น จำกัด ในฐานะผู้ชนะการประมูล ได้ชำระเงินประมูลคลื่นความถี่ย่าน 1800 MHz งวดที่หนึ่งจำนวนร้อยละ 50 ของราคาที่ประมูลได้ เมื่อวันที่ 25 พฤศจิกายนที่ผ่านมา เป็นจำนวนเงินทั้งสิ้น 20,492.72 ล้านบาท

แต่ในการชำระเงินดังกล่าว บริษัทไม่ได้จัดส่งหนังสือค้ำประกันจากสถาบันการเงินเพื่อค้ำประกันการชำระเงินประมูลงวดที่สอง และ สามให้กับ กสทช. ตามที่ประกาศหลักเกณฑ์ และ วิธีการอนุญาตให้ใช้คลื่นความถี่สำหรับกิจการโทรคมนาคมย่าน 1800 MHz ซึ่งกำหนดให้ต้องมีการดำเนินการ แม้ว่าทางบริษัทชี้แจงว่าจะนำหนังสือค้ำประกันดังกล่าวมาให้ตามฤกษ์มงคล แต่การที่บริษัทยังไม่จัดส่งหนังสือค้ำประกันนั้นถือว่าไม่เป็นไปตามเงื่อนไข
ทั้งนี้ คาดว่า คณะกรรมการกิจการโทรคมนาคมยังไม่สามารถออกใบอนุญาตให้ใช้คลื่นความถี่ได้ แตกต่างจากกรณีของบริษัท แอดวานซ์ ไวร์เลส เน็ทเวอร์ค จำกัด ในฐานะผู้ชนะการประมูลอีกราย ซึ่งก่อนหน้านี้ได้ชำระเงินประมูลคลื่นงวดที่หนึ่ง พร้อมทั้งวางหนังสือค้ำประกันจากสถาบันการเงินเพื่อค้ำประกันการชำระเงินประมูลงวดที่สองและสามแล้ว และ คณะกรรมการกิจการโทรคมนาคมได้มีมติออกใบอนุญาตให้กับบริษัทแอดวานซ์ ไวร์เลส เน็ทเวอร์คฯ โดยมีผลวันที่ 26 พฤศจิกายน 2558 เป็นต้นไป และใบอนุญาตมีอายุทั้งสิ้น 18 ปี


ขอบคุณภาพ/ข้อมูลจาก  tnews

‘ทรู’ ชำระค่าประมูล ‘4G’ แล้ว พร้อมโต้ข่าวลือไม่มีเงิน
‘ทรู’ ชำระค่าประมูล 4G งวดแรกแล้ว 2 หมื่นล้าน พร้อมโต้กระแสข่าวลือที่ออกมาว่าทรูไม่มีเงินชำระ
เมื่อวันที่ 25 พฤศจิกายน ที่ผ่านมา ที่สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) นายธิติฏฐ์ นันทพัฒน์สิริ ผู้อำนวยการบริหารด้านรัฐกิจสัมพันธ์ บริษัท ทรู คอร์ปอเรชั่น จำกัด (มหาชน) ได้เดินทางมาชำระค่าใบอนุญาตใช้งานคลื่นความถี่ย่าน 1800 เมกะเฮิรตซ์ งวดที่ 1 ของบริษัท ทรูมูฟ เอช ยูนิเวอร์เซล คอมมิวนิเคชั่น จำกัด ในเครือ ทรู คอร์ปอเรชั่น ในฐานะผู้ชนะการประมูลคลื่นความถี่ย่านดังกล่าว
ซึ่งตามข้อกำหนดต้องชำระเงินงวดที่1 เป็นจำนวน 50% ของเงินที่ทรูชนะการประมูล ซึ่งทรูจ่ายโดยแคชเชียร์เช็คเงินสดของธนาคารไทยพาณิชย์มูลค่า 20,492.72 ล้านบาท โดยมีนายฐากร ตัณฑสิทธิ์ เลขาธิการ กสทช. เป็นผู้รับมอบ

นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ (กสทช.) กล่าวว่า ทรูเดินทางมาชำระเงินในครั้งนี้เพื่อโต้กระแสข่าวที่ออกมาว่าทรูไม่มีเงินชำระ โดยก่อนหน้าที่ทรูยังไม่จ่ายเงินนั้น เพราะต้องการรอฤกษ์ที่เหมาะสม อย่างไรก็ตาม ถือว่ายังไม่ครบตามกระบวนการออกใบอนุญาตเพราะทรูยังขาดหนังสือค้ำประกันทางการเงินจากธนาคาร (แบงก์การันตี) อีกจำนวน 50% ของเงินที่ชนะการประมูล ดังนั้นต้องให้ทรูนำแบงก์การันตีมาส่งเพิ่มเติมก่อนจึงจะนำเรื่องเสนอคณะกรรมการกิจการโทรคมนาคม (กทค.) เพื่อพิจารณาออกใบอนุญาตตามกระบวนการต่อไปได้
นายธิติฏฐ์ นันทพัฒน์สิริ ผู้อำนวยการบริหารด้านรัฐกิจสัมพันธ์ บริษัท ทรู คอร์ปอเรชั่น จำกัด(มหาชน) กล่าวว่า จากกระแสข่าวลือว่าทรูมีกระแสเงินสดไม่เพียงพอนั้นไม่เป็นความจริง โดยขณะนี้ได้มาชำระเงินแล้วซึ่งเป็นที่แน่ชัดแล้วว่าไม่เป็นตามข่าวที่เกิดขึ้นอย่างแน่นอน ส่วนที่มีการชำระเงินล่าช้านั้น เนื่องจากเป็นการรอฤกษ์ดีในการชำระค่าประมูลคือ วันที่ 25 พฤศจิกายน เวลา 15.30-15.59 น.
นอกจากนี้ในส่วนของหนังสือค้ำประกันทางการเงินจากธนาคาร ต้องขอดูฤกษ์ก่อน เนื่องจากจะเกี่ยวพันกับการได้รับใบอนุญาตจาก กสทช. ทั้งนี้ยังไม่สามารถบอกได้ว่าฤกษ์วางแบงก์การันตีคือเมื่อใด


ขอบคุณข้อมูลจาก  มติชน
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
