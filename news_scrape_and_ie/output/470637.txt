รมว.การท่องเที่ยวและกีฬา เผย เตรียมหาแนวทางยกระดับน้ำพุร้อนในประเทศไทยให้เทียบเท่าออนเซ็นในญี่ปุ่น หวังกระตุ้นการท่องเที่ยว
นางกอบกาญจน์ วัฒนวรางกูร รมว.การท่องเที่ยวและกีฬา  กล่าวว่า การไปโรดโชว์ที่ประเทศญี่ปุ่นร่วมกับทีมนายสมคิด จาตุศรีพิทักษ์ รองนายกรัฐมนตรี ซึ่งได้นัดหมายผู้ประกอบการชาวญี่ปุ่น ที่ทำธุรกิจน้ำพุร้อนใต้ดิน หรือ ออนเซ็น มาหารือถึงแนวทางที่จะพัฒนายกระดับน้ำพุร้อนในประเทศไทย ให้มีมาตรฐานเทียบเท่าหรือใกล้เคียงกันกับออนเซ็นในประเทศญี่ปุ่น

“ปัจจุบันน้ำพุร้อนในประเทศไทยมีอยู่มาก เช่น จ.กระบี่ หรือ พัทลุง ซึ่งถือเป็นสินค้าท่องเที่ยวที่สามารถพัฒนาให้มีจุดเด่น ดึงดูดนักท่องเที่ยวทั้งชาวไทยและต่างชาติให้มาใช้บริการ เหมือนออนเซ็นที่ประเทศญี่ปุ่นได้” นางกอบกาญจน์ กล่าว
อย่างไรก็ตาม ประเทศไทยมีสินค้าทางการท่องเที่ยวในหลายชนิดที่สามารถพัฒนาได้ โดยเฉพาะในเมืองรอง ที่ยังมีนักท่องเที่ยวเดินทางไปเที่ยวไม่มากนัก แต่หากมีสินค้าท่องเที่ยวที่ตอบโจทย์หรือเป็นสินค้าท่องเที่ยวแบบใหม่ ให้นักท่องเที่ยวได้เห็น จะสามารถช่วยกระจายการท่องเที่ยวที่กระจุกตัวอยู่ได้อีกด้วย โดยขณะนี้มองเรื่องสุขภาพและความงามเป็นหลัก โดยเฉพาะน้ำพุร้อนซึ่งจะช่วยส่งเสริมด้านสุขภาพ รวมถึงกลุ่มสมุนไพร เช่น ยาหม่องที่ถือเป็นผลิตภัณฑ์สร้างรายได้ให้กับเศรษฐกิจฐานรากได้


ขอบคุณภาพ/ข้อมูล จาก  ข่าวสด
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
