ค่ายรถยักษ์ใหญ่เตรียมงัดแคมเปญเด็ดในงานมอเตอร์เอ็กซ์โป 2015 ที่จะมีขึ้นในวันที่ 2-13 ธ.ค.58 นี้
ผู้สื่อข่าวรายงาน ว่า ตลาดรถยนต์ในช่วงโค้งสุดท้ายของปี 2558 เข้าสู่ภาวะร้อนแรงเป็นอย่างมาก เพราะนอกจากจะเป็นช่วงไฮซีซั่นของตลาดแล้ว ยังมีงานมอเตอร์เอ็กซ์โปซึ่งถือเป็นงานครั้งสำคัญที่ค่ายรถยนต์จะใช้กระตุกยอดขายให้เป็นไปตามเป้าหมายที่วางไว้ตั้งแต่ต้นปีได้ โดยในปีนี้ได้มีการประกาศปรับโครงสร้างภาษีสรรพสามิตที่กำหนดบังคับใช้วันที่ 1 มกราคม 2559 ซึ่งจะมีผลทำให้รถยนต์หลายกลุ่มหลายประเภทมีราคาสูงขึ้น ทำให้ผู้บริโภคต้องซื้อรถก่อนมีการเปลี่ยนแปลงราคา

ดังนั้นค่ายรถยนต์ต่างๆ จึงใช้ช่วงก่อนมีการขึ้นภาษีงัดแคมเปญมาแข่งขันกันอย่างดุเดือด ซึ่งกลยุทธ์หลักเน้นการ ลด, แลก, แจก, แถม รวมถึงแคมเปญด้านการเงิน เช่น ดาวน์ต่ำผ่อนยาว ในขณะที่ผู้จัดงานก็ได้พยายามกระตุ้นแคมเปญเด็ดเพิ่มเติม ทั้งซื้อรถภายในงานมีสิทธิ์ชิงของรางวัลใหญ่, ซื้อบัตรเข้างานลุ้นรับฟรีเมอร์เซเดสเบนซ์ รวมถึงแคมเปญวัดดวงชิงรางวัลอีกมากมาย
นาย  ขวัญชัย ปภัสร์พงษ์ ประธานจัดงานมอเตอร์เอ็กซ์โป 2015  กล่าวว่า ปีนี้มีผู้ประกอบการรถยนต์ให้ความสนใจเข้าร่วมทั้งสิ้น 34 ยี่ห้อ จักรยานยนต์ขนาดใหญ่ 15 ยี่ห้อ และยังมีคอนเซ็ปต์คาร์อีก 4 คัน ส่วนเป้าการขาย เนื่องจากตลาดในช่วง 3 ไตรมาสที่ผ่านมา ยังคงติดลบถึง 15% ทำให้ทุกค่ายมีความกระตือรือร้นกับงานดังกล่าวมาก คาดว่าภายในงานจะทำยอดได้ระดับ 50,000 คัน บิ๊กไบก์อีก 3,000 คัน คนเข้างานคาดว่าจะถึง 1.5 ล้านคน และมีเม็ดเงินสะพัดในงานประมาณ 5.5 หมื่นล้านบาท ทั้งนี้ มอเตอร์เอ็กซ์โป 2015 จะมีตั้งแต่วันที่ 2-13 ธันวาคม 2558

ขอบคุณข้อมูลจาก  ประชาชาติ
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
