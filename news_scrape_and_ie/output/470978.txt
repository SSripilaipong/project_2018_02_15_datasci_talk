กรมทางหลวง เล็งขึ้นค่ามอเตอร์เวย์ สายชลบุรี-วงแหวนกาญจนาฯ เป็นก.ม.ละ 1.50 บาท หลังไม่ได้ขึ้นมานาน 15 ปี
นายอานนท์ เหลืองบริบูรณ์ รองอธิบดีกรมทางหลวง  เปิดเผยว่า หน่วยงานที่ดูแลด้านงบประมาณแผ่นดิน เช่น กรมบัญชีกลาง และสำนักงบประมาณ ภายใต้สังกัดกระทรวงการคลัง รวมทั้งสำนักงานคณะกรรมการพัฒนาการเศรษฐกิจ และ สังคมแห่งชาติ (สศช.) ซึ่งเป็นหน่วยงานที่ทำหน้าที่เสนอความเห็นทางด้านการพัฒนาเศรษฐกิจให้กับรัฐบาล

เห็นพ้องร่วมกันเสนอให้กรมทางหลวง พิจารณาปรับขึ้นค่าผ่านทางหลวงพิเศษระหว่างเมือง (มอเตอร์เวย์) จากปัจจุบันจัดเก็บในอัตราก.ม.ละ 1 บาท ทั้ง 2 สายทางที่เปิดให้บริการอยู่ในปัจจุบันคือสาย 7 กรุงเทพฯ-ชลบุรี และสาย 9 วงแหวนกาญจนาภิเษก
ทั้งนี้ เนื่องจากต้องการให้เงินรายได้จากการเก็บค่าผ่านทางมีสัดส่วนที่สอดคล้องเหมาะสมกับรายจ่ายหรือวงเงินลงทุนที่ใช้ในโครงการก่อสร้าง อีกทั้งยังเป็นแนวทางลดภาระงบประมาณการลงทุนด้านโครงสร้างพื้นฐานให้กับรัฐบาลได้อีกด้วย เพราะหากกรมทางหลวงมีรายได้เพิ่มมากขึ้น ก็สามารถนำเงินมาใช้ลงทุนก่อสร้างโครงการต่างๆ ในอนาคตได้โดยไม่ต้องขอเงินงบประมาณจากส่วนกลาง
นายอานนท์  กล่าวอีกว่า หน่วยงานเสนอให้ปรับจาก ก.ม.ละ 1 บาท ขึ้นเป็นก.ม.ละ 1.50 บาท ซึ่งก็เห็นด้วยว่าควรจะปรับขึ้น เพราะตั้งแต่สร้างมอเตอร์เวย์มา 15 ปี ไม่เคยมีการปรับขึ้นค่าผ่านทางเลย แต่จะปรับขึ้นในอัตราเท่าไหร่ยังไม่สามารถตอบได้ ต้องไปศึกษาความเหมาะสมก่อน เพราะการขึ้นค่าผ่านทางเป็นเรื่องที่ละเอียดอ่อนมาก รวมทั้งในอนาคตจะต้องนำไปใช้กับมอเตอร์เวย์อีกหลายๆ เส้นทางที่กำลังจะเกิดขึ้น
นอกจากนี้การปรับขึ้นค่าผ่านทาง ยังเป็นการเพิ่มแรงจูงใจด้านผลตอบแทนให้แก่กลุ่มนักลงทุน ซึ่งในอนาคตกรมทางหลวงจะระดมทุนผ่านกองทุนไทยแลนด์ฟิวเจอร์ฟันด์ (กองทุนรวมโครงสร้างพื้นฐาน) ที่รัฐบาลเตรียมจัดตั้งขึ้นด้วย


ขอบคุณภาพ/ข้อมูล จาก voice
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
