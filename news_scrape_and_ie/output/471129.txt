ผู้ผลิตเครื่องใช้ไฟฟ้า รวมตัว หยุดส่งสินค้าให้ห้างเทสโก้ โลตัส หลังไม่พอใจรายการส่งเสริมการขาย ‘ศุกร์สุดสุด หลุดโลก’ หั่นราคาต่ำกว่าทุน
นายอลงกรณ์ ชูจิตร รองกรรมการผู้จัดการ บริษัท แอลจี อีเลคทรอนิคส์ ประเทศไทย  เปิดเผยว่า จากการที่ห้างเทสโก้ โลตัส จัดรายการส่งเสริมการขาย  ‘ศุกร์สุดสุด หลุดโลก’  ลดทั้งแผนกเครื่องใช้ไฟฟ้า 30% จากราคาปกติ เมื่อวันที่ 27 พ.ย.ที่ผ่านมา แต่การจัดรายการดังกล่าวถือเป็นการจัดรายการส่งเสริมการขายที่ต่ำกว่าทุนมากเกินไป

ซึ่งที่ผ่านมาบริษัทจะจัดรายการส่งเสริมการขายด้วยการลดราคาสินค้าเพียง 10% เท่านั้น จากเหตุนี้บริษัทจึงได้ส่งหนังสือเพื่อชี้แจงเรื่องดังกล่าวไปให้กับห้างเทสโก้ โลตัส เพื่อหาข้อสรุปเกี่ยวกับการหยุดส่งสินค้าให้กับห้าง โดยจะมีการหยุดส่ง1 เดือน และนัดประชุมกับเทสโก้ โลตัส วันที่ 1-3 ธ.ค.นี้
เช่นเดียวกับ  บริษัท โตชิบา ไทยแลนด์  และ  บริษัท ฮิตาชิ เซลล์ (ประเทศไทย)  ที่ได้ส่งหนังสือชี้แจงไปยังห้างเทสโก้ โลตัส เพื่องดร่วมรายการส่งเสริมการขาย โดยจะไม่นำสินค้าเข้าร่วมรายการดังกล่าว
ด้าน  น.ส.สลิลลา สีหพันธุ์ รองประธานกรรมการบริหาร ฝ่ายกิจการบรรษัท บริษัท เอก-ชัย ดีสทริบิวชั่น ซิสเทม ผู้บริหารห้างเทสโก้ โลตัส  กล่าวว่า การจัดแคมเปญส่งเสริมการขายเมื่อวันศุกร์ ที่ 27 พ.ย. 2558 ที่ผ่านมา อยากให้มองไปที่ลูกค้า เนื่องจากแคมเปญดังกล่าวถือเป็นการช่วยผู้บริโภคลดค่าครองชีพ ซึ่งบริษัทจัดกิจกรรมรูปแบบดังกล่าวเป็นประจำอยู่แล้ว
สำหรับแนวทางการจักกิจกรรมส่งเสริมการขายเดือน ธ.ค.นี้ บริษัทมีแผนจะทำอีกหลายกิจกรรม เพื่อช่วยผู้บริโภคลดค่าครองชีพ เช่น จัดลดราคาสินค้า จัดโปรโมชั่นซื้อ 1 แถม 1 และจัดแคมเปญเทใจคืนสุข ร่วมกับกระทรวงพาณิชย์ลดราคาสินค้า 70-80%



ขอบคุณภาพจาก   tescolotus.com
ติดตามข่าวสารอื่นๆที่น่าสนใจได้ที่นี่  news.mthai.com
MThai News
