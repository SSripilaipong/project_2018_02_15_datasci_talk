คณะรัฐมนตรีเห็นชอบแผนปฏิบัติการด้านคมนาคมขนส่งระยะเร่งด่วน Action Plan ปี 59 รวม 20 โครงการ
พล.ต.สรรเสริญ แก้วกำเนิด โฆษกประจำสำนักนายกรัฐมนตรี  เปิดเผยว่า ที่ประชุมคณะรัฐมนตรีมีมติเห็นชอบแผนปฏิบัติการด้านคมนาคมขนส่งระยะเร่งด่วน (Action Plan) ปี 2559 ตามที่กระทรวงคมนาคมเสนอ โดยโครงการลงทุนขนาดใหญ่ในปี 58-65 ที่มีความพร้อมจะเริ่มประกวดราคาได้ตั้งแต่ปี 58-60 มีจำนวนทั้งสิ้น 20 โครงการ วงเงินลงทุนรวม 1.796 ล้านล้านบาทเศษ ประกอบด้วย 2 กลุ่มย่อย ดังนี้
กลุ่มแรก  โครงการลงทุนขนาดใหญ่ที่มีความพร้อม และ คณะรัฐมนตรีอนุมัติให้ดำเนินโครงการแล้ว สามารถประกวดราคาได้ในไตรมาสแรกของปีงบประมาณ 59 (ต.ค.-ธ.ค.58) มี 6 โครงการ กรอบวงเงินลงทุนรวม 1.86 แสนล้านบาท ได้แก่ 1.โครงการรถไฟทางคู่ ถนนจิระ-ขอนแก่น, 2.ทางหลวงพิเศษพัทยา-มาบตาพุด, 3.ทางหลวงพิเศษ บางปะอิน-โคราช, 4.โครงการพัฒนาท่าเรือชายฝั่ง ท่าเทียบเรือ A ที่ท่าเรือแหลมฉบัง, 5.โครงการพัฒนาศูนย์การขนส่งตู้สินค้าทางรถไฟ ที่ท่าเรือแหลมฉบัง ระยะที่ 1 และ 6.โครงการพัฒนาท่าอากาศยานสุวรรณภูมิ ระยะที่ 2
กลุ่มสอง  โครงการลงทุนขนาดใหญ่ที่สามารถเริ่มประกวดราคาได้ตั้งแต่ปี 59-60 รวมทั้งหมด 14 โครงการ วงเงินลงทุนรวม 1.610 ล้านล้านบาทเศษ แบ่งเป็นโครงการใหญ่ดังนี้ 1.โครงการก่อสร้างทางหลวงพิเศษระหว่างเมืองสายบางใหญ่ บ้านโป่ง กาญจนบุรี, 2.โครงการรถไฟทางคู่ขนาด 1 เมตร รวม 4 เส้นทาง คือ มาบกะเบา-ถนนจิระ, นครปฐม-หัวหิน, ประจวบฯ-ชุมพร และลพบุรี-ปากน้ำโพ
3.โครงการพัฒนาระบบรถไฟทางคู่ขนาดมาตรฐาน 1.435 เมตร รวม 4 เส้นทาง คือ 1.หนองคาย-ขอนแก่น, โคราช-แก่งคอย, ฉะเชิงเทรา-ศรีราชา-มาบตาพุด 2.กรุงเทพฯ-พิษณุโลก-เชียงใหม่ 3.กรุงเทพฯ-หัวหิน 4.กรุงเทพฯ-ระยอง และ 4.โครงการพัฒนารถไฟฟ้าขนส่ง 5 เส้นทาง ประกอบด้วย สายสีส้ม, สายสีชมพู, สายสีเหลือง, สายสีแดงอ่อน และสายสีม่วง
โฆษกประจำสำนักนายกรัฐมนตรี กล่าวว่า สำหรับแหล่งเงินลงทุนใน 20 โครงการนี้ มีสัดส่วนมาจากเงินงบประมาณ 4.68% แผนบริหารหนี้สาธารณะ 70.46% ลงทุนร่วมภาคเอกชน (PPP) 20.98% เงินรายได้ 3.09% และเงินจากกองทุนค่าธรรมเนียมผ่านทาง 0.79%
ทั้งนี้ กระทรวงคมนาคมคาดว่าในปีงบประมาณ 2559 นั้น จะสามารถเบิกจ่ายเงินได้ราว 58,403 ล้านบาท แยกเป็นไตรมาสแรก (ต.ค.-ธ.ค.58) คาดว่าจะเบิกจ่ายได้ 1,808 ล้านบาท ไตรมาส 2 (ม.ค.-มี.ค.59) คาดว่าจะเบิกจ่ายได้ 11,138 ล้านบาท ไตรมาส 3 (เม.ย.-มิ.ย.59) คาดว่าจะเบิกจ่ายได้ 20,239 ล้านบาท และไตรมาส 4 (ก.ค.-ก.ย.59) คาดว่าจะเบิกจ่ายได้ 25,216 ล้านบาท
สำหรับการคมนาคมขนส่งระยะเร่งด่วนปี 59 ที่เป็นการพัฒนาโครงสร้างพื้นฐานในแนวตะวันออก-ตะวันตก ซึ่งหากเป็นโครงข่ายทางหลวงจะมี 4 โครงการ คือ 1.ทางหลวงหมายเลข 12 แม่สอด-มุกดาหาร 2.ทางหลวงพิเศษ เชื่อมต่อซุปเปอร์คลัสเตอร์ ระหว่างท่าเรือทวาย-ท่าเรือแหลมฉบัง 3.ทางหลวงพิเศษ เชื่อมต่อซุปเปอร์คลัสเตอร์ ระหว่างท่าเรือทวาย-นครราชสีมา 4.ทางหลวงสายมุกดาหาร ตั้งแต่เริงนกทา-ท่าเรือแหลมฉบัง
ขณะที่โครงข่ายรถไฟตามแนวตะวันออก-ตะวันออก จะมี 2 โครงการ คือ 1.รถไฟตามแนวระเบียงเศรษฐกิจ ตะวันออก-ตะวันตกตอนบน ตั้งแต่แม่สอด พิษณุโลก เพชรบูรณ์ ขอนแก่น ร้อยเอ็ด มุกดาหาร และ 2.รถไฟตามแนวระเบียงเศรษฐกิจ ตะวันออก-ตะวันตกตอนล่าง ช่วงกาญจนบุรี-กรุงเทพฯ-อรัญประเทศ และกรุงเทพฯ-แหลมฉบัง


ขอบคุณข้อมูลจาก  ข่าวหุ้น
ติดตามข่าวสารอื่นๆที่น่าสนใจได้ที่นี่  news.mthai.com
MThai News
