คณะรัฐมนตรีอนุมัติงบกลางกว่าหนึ่งพันล้านบาท ช่วยเกษตรกรที่ประสบภัยด้านเกษตร ครอบคลุม 10 ภัย
พล.ต.สรรเสริญ แก้วกำเนิด โฆษกประจำสำนักนายกรัฐมนตรี  เปิดเผยว่า ครม.อนุมัติงบกลาง 1,106 ล้านบาท ช่วยเกษตรกรที่ประสบภัยด้านเกษตรในช่วง มี.ค.57-มิ.ย.58 ครอบคลุม 10 ภัย ได้แก่ อุทกภัย, ภัยแล้ง, ฝนแล้ง, ฝนทิ้งช่วง, วาตภัย, ศัตรูระบาด, โรคระบาด, อัคคีภัย, โรคระบาดของสัตว์ และ ภัยอื่นๆ ซึ่งภัยแล้ง ฝนแล้ง ฝนทิ้งช่วงมีความหนักเบาของสถานการณ์แตกต่างกัน แต่ต้องกำหนดให้ละเอียดและครอบคลุมภัยที่เกิดขึ้นในแต่ละประเภท ส่วนภัยอื่นๆ ในข้อสุดท้าย เช่น ช้างป่ามาทำลายพืชผลทางการเกษตร
สำหรับการอนุมัติงบกลางครั้งนี้ ครอบคลุมทั้งหมดใน 21 จังหวัด แบ่งเป็นภาคตะวันออกเฉียงเหนือ 8 จังหวัด ได้แก่ มุกดาหาร อุบลราชธานี ขอนแก่น นครพนม บึงกาฬ ร้อยเอ็ด มหาสารคาม และ ศรีสะเกษ
ภาคเหนือ 9 จังหวัด ได้แก่ แม่ฮ่องสอน เชียงราย น่าน พะเยา พิจิตร พิษณุโลก เพชรบูรณ์ ลำปาง และสุโขทัย ภาคใต้ 3 จังหวัด ได้แก่ นครศรีธรรมราช นราธิวาส และ สุราษฎร์ธานี ภาคกลาง 1 จังหวัด ได้แก่ นครสวรรค์
ส่วนการของบกลางดังกล่าวนั้น จะสามารถดูแลเกษตรกรที่ประสบภัยได้เกือบ 147,000 ราย อยู่ในกลุ่มปลูกพืช 143,000 กว่าราย กลุ่มประมง 2,306 ราย กลุ่มปศุสัตว 1,414 ราย
อย่างไรก็ตาม รองนายกรัฐมนตรี มีข้อสั่งการเพิ่มเติมว่า ในการช่วยเหลือพี่น้องเกษตรกรต้องไม่มีความซ้ำซ้อนกับการช่วยเหลือภัยพิบัติอื่นในช่วงเวลาเดียวกัน แต่ต้องตรวจสอบในขั้นตอนการจ่ายเงินว่าเป็นความเดือดร้อนจริง และเงินทุกบาททุกสตางค์จะต้องถึงมือพี่น้องเกษตรกร ขณะเดียวกันให้กระทรวงการคลังนำข้อคิดเห็นกลับไปปรับปรุงแก้ไขระเบียบให้ครอบคลุมภัยต่างๆ เพื่อโอกาสข้างหน้าจะได้ไม่ต้องของบกลางเพิ่มเติมในการช่วยเหลือเช่นนี้อีก


ขอบคุณข้อมูลจาก  อาร์วายทีไนน์
ติดตามข่าวสารอื่นๆที่น่าสนใจได้ที่นี่  news.mthai.com
MThai News
