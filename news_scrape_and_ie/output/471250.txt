รมว.คมนาคม หวั่นประกาศความปลอดภัยการบินพลเรือนแห่งสหภาพยุโรป (EASA) ซ้ำรอย FAA ชี้ กระทบต่อธุรกิจของการบินไทย
วันที่ 2 ธันวาคม ที่กระทรวงคมนาคม  นายอาคม เติมพิทยาไพสิฐ รัฐมนตรีว่าการกระทรวงคมนาคม   พร้อมด้วย   นายชาติชาย ทิพย์สุนาวี ปลัดกระทรวงคมนาคม นายดรุณ แสงฉาย รองปลัดกระทรวงคมนาคม และนายจรัมพร โชติกสเถียร กรรมการผู้อำนวยการใหญ่ บริษัท การบินไทย จำกัด (มหาชน)  ร่วมแถลงข่าวเกี่ยวกับผลการตรวจสอบของสำนักงานบริหารการบินแห่งชาติสหรัฐอเมริกา (FAA) ประกาศลดอันดับมาตรฐานความปลอดภัยด้านการบินของไทยจากประเภทที่ 1 เป็นประเภทที่2 เนื่องจากมาตรฐานการบินของไทยไม่เป็นไปตามมาตรฐานขององค์การการบินพลเรือนระหว่างประเทศ (ไอเคโอ)

นายอาคม  กล่าวว่า สาเหตุที่ FAA ลดอันดับดังกล่าว เพราะใน 33 ข้อที่ต้องดำเนินการตามมาตรฐานนั้น FAA มองว่าไทยยังมีจุดอ่อนเรื่องอัตรากำลังคนที่ไม่เพียงพอ ขาดการฝึกอบรมให้มีความถนัดทำงานเฉพาะด้านมากกว่าปัจจุบัน การสาธิต และการตรวจสอบใบอนุญาตนักบิน ซึ่งปัจจุบันมีนักบินกว่า 2,300 คน ที่ต้องต่อใบอนุญาตทุก 5 ปี แต่กลับมีสัดส่วนเจ้าหน้าที่ไม่เพียงพอกับการดำเนินการต่อใบอนุญาตให้ เช่นเดียวกับสัดส่วนจำนวนคนกับเครื่องบินที่ไม่สอดคล้องกัน ปัจจุบันไทยใช้อัตรา 1 คน ต่อเครื่องบิน 10 ลำ ซึ่ง FAA มองว่าจำนวนคนน้อยเกินไป ทั้งนี้ไทยอาจต้องกำหนดอัตราส่วนใหม่
นายอาคม  กล่าวว่า นอกจากนี้เรื่อง FAA แล้ว ยังต้องลุ้นอีกว่าวันที่ 10 ธันวาคมนี้ ผลประกาศของสำนักงานความปลอดภัยการบินพลเรือนแห่งสหภาพยุโรป (EASA) จะออกมาเป็นอย่างไร เพราะหากมีการลดระดับเช่นเดียวกับ FAA อาจส่งผลกระทบต่อธุรกิจของ บริษัท การบินไทย จำกัด (มหาชน) เพราะเป็นสายการบินที่เปิดเส้นทางบินไปยุโรป
ขณะเดียวกันช่วงเดือนสิงหาคม 2559 ซึ่งเป็นช่วงที่ไอเคโอจะสรุปว่าในส่วน 28 สายการบินแรก จากจำนวนทั้งหมด 41 สายการบินของไทย จะได้รับการตรวจสอบให้เป็นไปตามมาตรฐานของไอเคโอหรือไม่ แต่เชื่อว่ากระบวนการทุกอย่างน่าจะผ่านเกณฑ์ของไอเคโอ เพราะตอนนี้ได้ดำเนินการมาถึงลำดับขั้นตอนที่ 3 จาก 5 ขั้นตอน หรืออยู่ระหว่างการตรวจสอบด้านคู่มือ เอกสารของแต่ละสายการบินว่าครบถ้วนถูกต้องหรือไม่
ด้าน นายจรัมพร  กล่าวว่า หาก EASA ประกาศลดระดับอาจจะส่งผลกระทบถึงการบินไทย ในแง่ไม่สามารถเพิ่มเที่ยวบินในเส้นทางเดิม เพิ่มจุดบินในเส้นทางใหม่ รวมถึงเปลี่ยนรุ่นเครื่องบินได้ จากปัจจุบันมีบริการในเส้นทางยุโรปรวม 11 จุดหมายปลายทาง คิดเป็นรายได้ 1 ใน 3 ของรายได้การบินไทยทั้งหมด ส่วนกรณี FAA ปรับลดมาตรฐานความปลอดภัยของไทยลงนั้น สายการบินไทยยังไม่ได้รับผลกระทบ เพราะไม่มีเส้นทางบินในสหรัฐฯแล้ว


ขอบคุณข้อมูลจาก  มติชน



‘เอฟเอเอ’ ประกาศลดมาตรฐานการบินของไทย
‘เอฟเอเอ’ ประกาศลดระดับมาตรฐานการบินพลเรือนไทย และ ไม่อนุญาตเปิดเส้นทางใหม่ในสหรัฐ
องค์กรการบินพลเรือนของสหรัฐอเมริกา หรือ เอฟเอเอ (Federal Aviation Administration)  ประกาศลดระดับมาตรฐานการบินพลเรือนไทยจาก category 1 เป็น category 2 ส่งผลให้สายการบินของไทยที่ได้รับอนุญาตจากหน่วยงานกำกับดูแลด้านการบินของไทย จะไม่สามารถเพิ่มเที่ยวบินเข้าประเทศสหรัฐฯได้จนกว่าจะแก้ไขข้อบกพร่องสำเร็จ และระหว่างนี้สหรัฐฯจะไม่สนับสนุนในการทำข้อตกลงทำการบินร่วม (โค้ดแชร์) กับประเทศที่ถูกจัดอยู่ในประเภทที่ 2 รวมทั้งจะตรวจสอบเข้มงวดมากขึ้น เมื่อเครื่องบินลงจอดที่สนามบินในสหรัฐฯ

แถลงการณ์ระบุว่า เจ้าหน้าที่การบินของสหรัฐและไทย มีความร่วมมือระหว่างกันมาอย่างยาวนาน ทั้งสองฝ่ายได้ทำงานร่วมกันอย่างต่อเนื่อง เพื่อจัดการกับสิ่งท้าทายที่ส่งผลกระทบกับความปลอดภัยทางการบิน ทั้งนี้การถูกลดลำดับอยู่ในประเภท 2 ของการประเมินมาตรฐานความปลอดภัย หมายความว่าประเทศนั้นๆ บกพร่องในแง่ของกฎหมายหรือกฎระเบียบที่จำเป็น ในการควบคุมตรวจสอบว่าเครื่องบินเป็นไปตามมาตรฐานขั้นต่ำของนานาชาติ หรือ มาตรฐของหน่วยงานการบินด้านความปลอดภัยหรือไม่ รวมทั้งขาดความพร้อมในด้านใดด้านหนึ่งหรือมากกว่า อาทิ ผู้เชี่ยวชาญด้านเทคนิค เจ้าหน้าที่ที่ได้รับการฝึกอบรม กระบวนการเก็บข้อมูลและกระบวนการตรวจสอบ
อย่างไรก็ตาม การจัดอันดับมาตรฐานให้ไทยอยู่ในประเภทที่ 2 ครั้งนี้ จะไม่กระทบกับเครื่องบินของไทยที่ให้บริการเส้นทางบินไปยังสหรัฐอเมริกาที่มีอยู่เดิม แต่จะไม่อนุญาตให้มีการเปิดเส้นทางใหม่ไปยังสหรัฐ โดยก่อนหน้านี้ไทยเคยถูกลดอันดับอยู่ในประเภท 2 ในปี 2539 แต่ถูกปรับขึ้นมาอยู่ในกลุ่ม 1 เมื่อปี 2540
แต่การประเมินผลในเดือนกรกฎาคม 2558 ที่ผ่านมา พบว่า การดำเนินการของไทยไม่เป็นไปตามมาตรฐานสากล ทั้งนี้เอฟเอเอระบุว่า การประกาศปรับลดอันดับครั้งนี้ เกิดขึ้นหลังมีการหารือร่วมกับรัฐบาลไทยซึ่งได้ข้อสรุปตั้งแต่วันที่ 28 ตุลาคม ที่ผ่านมา ที่เจ้าหน้าที่ของสหรัฐฯ เดินทางมาตรวจสอบความก้าวหน้าทางด้านมาตรฐานความปลอดภัยด้านการบินของไทย และได้แจ้งกับทางไทยว่ารัฐบาลมีเวลา 65 วัน ในการปรับปรุงปัญหาที่พบ ซึ่งส่งผลกระทบอย่างร้ายแรงต่อมาตรฐานความปลอดภัยด้านการบิน


ติดตามข่าวสารอื่นๆที่น่าสนใจได้ที่นี่  news.mthai.com
MThai News
