ธอส. ร่วมกับ การเคหะแห่งชาติ สนับสนุนโครงการ ‘บ้านประชารัฐ’ ช่วยผู้มีรายได้น้อย ผ่อนชำระต่อเดือน 2,000 บาท
นายสุรชัย ดนัยตั้งตระกูล ประธานกรรมการ ธนาคารอาคารสงเคราะห์ (ธอส.)  เปิดเผยว่า ธนาคารพร้อมสนับสนุนโครงการบ้านประชารัฐ โดยเข้าไปมีส่วนร่วมกับการเคหะแห่งชาติ (กคช.) และผู้ประกอบการอสังหาริมทรัพย์ จัดทำผลิตภัณฑ์สินเชื่ออัตราดอกเบี้ยต่ำเพื่อเพิ่มโอกาสให้ผู้มีรายได้น้อยมีที่อยู่อาศัยเป็นของตนเอง และ ลดปัญหาความเหลื่อมล้ำทางสังคม ซึ่งมีความเป็นไปได้ทั้งการปล่อยกู้ให้กับผู้ประกอบการที่ทำโครงการ และการปล่อยกู้ให้ประชาชนผู้มีรายได้น้อยซื้อบ้าน

นายสุรชัย  กล่าวว่า กคช.และกรมธนารักษ์ เตรียมพื้นที่สำหรับโครงการบ้านประชารัฐไว้แล้ว รอคณะกรรมการโครงการที่มี พล.อ.ประวิตร วงษ์สุวรรณ รองนายกรัฐมนตรี เป็นประธานสรุปว่าจะใช้พื้นที่ใด และกำหนดรายละเอียดออกมา ทั้งนี้จากการสำรวจพบว่าประชาชนมีความต้องการที่อยู่อาศัยถึง 2.7 ล้านยูนิต แต่คงไม่ได้ทำทั้งหมดในคราวเดียว จะทยอยทำเป็นล็อตๆ คาดว่าล็อตแรกประมาณ 6-7 หมื่นยูนิต ราคาต่อยูนิตประมาณ 5-6 แสนบาท
นอกจากนี้  นายสุรชัย  กล่าวถึงความคืบหน้าโครงการสินเชื่อบ้านผู้มีรายได้น้อย และ ปานกลางวงเงิน 1 หมื่นล้านบาท ว่า ล่าสุดวันที่ 1 ธันวาคมที่ผ่านมา มีจำนวนผู้แสดงความประสงค์ยื่นคำขอกู้แล้วประมาณ 1.5 หมื่นล้านบาท แบ่งเป็นลูกค้าที่ยื่นเอกสารครบถ้วน 9.97 พันล้านบาท และเข้าสู่กระบวนการพิจารณาสินเชื่อของธนาคารแล้ว 3.65 พันล้านบาท ได้รับอนุมัติวงเงินแล้ว 5.2 พันล้านบาท คาดว่ายอดอนุมัติได้ครบวงเงิน 1 หมื่นล้านบาทภายในกลางเดือนธันวาคมนี้ โดยธนาคารจะขยายวงเงินอีก 1 หมื่นล้านบาท รวมเป็น 2 หมื่นล้านบาท ซึ่งจะเสนอที่ประชุมคณะกรรมการในช่วงปลายเดือนธันวาคมนี้
นายฉัตรชัย ศิริไล รองกรรมการผู้จัดการธนาคาร ธอส.  เปิดเผยว่า เงื่อนไขการปล่อยสินเชื่อในโครงการบ้านประชารัฐต้องผ่อนปรนเพื่อให้ผู้มีรายได้น้อยผ่อนชำระได้ คาดว่าอัตราดอกเบี้ยจะต้องอยู่ในระดับต่ำ แต่ต้องสูงกว่าต้นทุนการเงินของธนาคาร โดยปัจจุบันต้นทุนการเงินของธนาคารอยู่ที่ระดับ 2%กว่าๆ อัตราดอกเบี้ยในโครงการนี้คงไม่เกิน 3% ส่วนเงื่อนไขสัดส่วนความสามารถชำระหนี้ต่อรายได้ หรือดีเอชอาร์ (DHR) อาจจะผ่อนปรนได้ถึง 50-60% จากปกติกำหนดที่ 33.33% โดยคิดเป็นการผ่อนชำระต่อเดือนเฉลี่ย 2,000 บาท ขณะที่โครงการสินเชื่อบ้านผู้มีรายได้น้อยผ่อนปรนที่ 40-50%


ขอบคุณข้อมูลจาก  มติชน
ติดตามข่าวสารอื่นๆที่น่าสนใจได้ที่นี่  news.mthai.com MThai News
MThai News
