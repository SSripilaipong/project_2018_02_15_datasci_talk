มติ กบง. ตรึงราคาขายปลีกก๊าซ LPG เดือน ธ.ค. ที่ 22.29 บาทต่อ กก. และเพิ่มเงินชดเชยกองทุนน้ำมันเชื้อเพลิง อีก 70 สต.
นายทวารัฐ สูตะบุตร ผู้อำนวยการสำนักงานนโยบายและแผนพลังงาน หรือ สนพ.  เปิดเผยว่า ที่ประชุมคณะกรรมการบริหารนโยบายพลังงาน (กบง.) ที่มี  พล.อ.อนันตพร กาญจนรัตน์ รัฐมนตรีว่าการกระทรวงพลังงาน  เป็นประธาน ได้พิจารณาโครงสร้างราคาก๊าซ LPG ประจำเดือนธันวาคม โดยมีมติให้ตรึงราคาขายปลีกก๊าซ LPG ที่ 22.29 บาทต่อกิโลกรัม มีผลบังคับใช้ตั้งแต่วันที่ 4 ธันวาคมนี้ แม้ว่าสถานการณ์ราคาก๊าซ LPG ตลาดโลก (CP) ปรับตัวเพิ่มขึ้นจากเดือนก่อน 55 เหรียญสหรัฐฯ ต่อตัน มาอยู่ที่ 466 เหรียญสหรัฐฯ ต่อตัน

โดยที่ประชุมได้เพิ่มอัตราเงินชดเชยกองทุนน้ำมันเชื้อเพลิงอีก 0.7040 บาทต่อกิโลกรัม เพิ่มขึ้นจากเดือนก่อนที่ 0.6130 บาทต่อกิโลกรัม เป็น 1.3170 บาทต่อกิโลกรัม เนื่องจากกองทุนเชื้อเพลิงสำหรับแอลพีจียังมีกระแสเงินสดอยู่ระดับสูงที่ 7,937 ล้านบาท เพียงพอที่จะรับภาระดังกล่าวแทนประชาชน ทั้งนี้ จากการปรับเพิ่มอัตราเงินชดเชยดังกล่าว ทำให้กองทุนแอลพีจีมีรายจ่ายเพิ่มขึ้นเป็น 557 ล้านบาทต่อเดือน ขณะที่กองทุนน้ำมันเชื้อเพลิงมีสถานะเป็นบวกอยู่ที่ 35,142 ล้านบาท
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
