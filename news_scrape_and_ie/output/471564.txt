ธปท.สั่ง แบงก์พาณิชย์ลดค่าธรรมเนียมทวงหนี้ไม่เกิน 100 บาท/รายการ หากพบแบงก์ใดเรียกเก็บเกินต้องมีการเข้าชี้แจงเหตุผลทันที
นางทองอุไร ลิ้มปิติ รองผู้ว่าการ ด้านเสถียรภาพสถาบันการเงิน ธนาคารแห่งประเทศไทย (ธปท.)  กล่าวว่า จากการที่ ธปท. ได้เชิญธนาคารพาณิชย์เข้ามาหารือ เพื่อดูกระบวนการตรวจสอบค่าธรรมเนียม และเห็นควรว่าการทวงหนี้ของธนาคารมีต้นทุนที่ไม่สูงมาก ไม่น่าเก็บในอัตราที่สูงเหมือนปัจจุบัน
ทั้งนี้ยอมรับว่าต้น ทุนการคิดค่าธรรมเนียมของแต่ละธนาคารไม่เท่ากัน แต่ไม่ว่าจะคำนวณอย่างไรก็ไม่น่าจะสูงอย่างที่เป็นอยู่ จึงมีคำสั่งให้ธนาคารพาณิชย์ทุกแห่งรวมถึงบริษัทลูกต้องดำเนินการตามประกาศของ ธปท. เรื่องการคิดค่าธรรมเนียมการติดตามทวงถามหนี้ หรือค่าฟีได้ไม่เกินครั้งละ หรือรายการละ 100 บาท หากพบแบงก์ใดเรียกเก็บเกินต้องมีการเข้าชี้แจงเหตุผลทันที
นอกจากนี้ วันที่ 1 มกราคม 2559 ธปท.จะขึ้นประกาศเรื่องการคิดค่าธรรมเนียมทวงถามหนี้ผ่านทางเว็บไซต์ของ ธปท. เพื่อให้ผู้บริโภคได้รับรู้ถึงกฎเกณฑ์ดังกล่าว ซึ่งส่วนนี้อาจจะยังไม่รวมไปถึงผู้ให้บริการที่ไม่ใช่สถาบันการเงิน หรือน็อนแบงก์ซึ่งมีต้นทุนที่สูงกว่า


ขอบคุณข้อมูลจาก  ประชาชาติ
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

