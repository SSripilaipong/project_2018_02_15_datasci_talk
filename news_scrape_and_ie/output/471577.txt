รมว.คมนาคม ยัน รถไฟไทย-จีน ต้องเห็นการก่อสร้างภายในกลางปี 2559
นายอาคม เติมพิทยาไพสิฐ รัฐมนตรีว่าการกระทรวงคมนาคม  เปิดเผยว่า จากการประชุมคณะกรรมการร่วมเพื่อความร่วมมือด้านรถไฟไทย-จีน ครั้งที่ 9 ร่วมกับ นายหวัง เสี่ยวเทา รองผู้อำนวยการคณะกรรมการพัฒนาและปฏิรูปแห่งชาติจีน มีการมอบหมายให้คณะผู้เกี่ยวข้องทำงานเพิ่ม และกำหนดกรอบแผนการทำงานในระยะเวลา 6 เดือน ซึ่งทางจีนจะขอดูรายละเอียดเพื่อสรุปรายละเอียดอีกครั้ง และภายหลังการประชุมแล้วเสร็จ จะมีการลงนามเพื่อบันทึกกรอบความร่วมมือรถไฟไทย-จีน

ทั้งนี้ รัฐบาลได้มีการผลักดันโครงการดังกล่าวให้เกิดเป็นรูปธรรมมากที่สุด โดยวางแผนไว้ว่าจะต้องการเห็นการก่อสร้างภายในกลางปี 2559 แต่จะต้องมีการสรุปรายละเอียดก่อนจึงจะสามารถดำเนินการได้
นอกจากนี้ ที่ประชุมจะเดินทางไปสำรวจพื้นที่ ที่จะมีการก่อสร้างศูนย์ควบคุมการเดินรถกลาง (occ) ที่สถานีเชียงรากน้อย อำเภอบางปะอิน จังหวัดพระนครศรีอยุธยา โดยจะมีพิธีการเริ่มต้นโครงการในวันที่ 19 ธันวาคม 2558 ซึ่งขณะนี้อยู่ระหว่างการออกแบบของศูนย์ occ

อย่างไรก็ตาม ความคืบหน้าของดอกเบี้ยเงินกู้โครงการ จะต้องมีการหารือกันอีกครั้ง ซึ่งที่ผ่านมาได้มีการระบุจากกระทรวงการคลังในส่วนของดอกเบี้ยว่าไม่ควรสูงกว่า 2% หรือต่ำกว่านั้น โดยการก่อสร้างแบ่งออกเป็น 4 ช่วงสัญญา ในช่วงที่ 1 กรุงเทพฯ-แก่งคอย และช่วงที่ 3 แก่งคอย-นครราชสีมานั้น จะได้ข้อสรุปเรื่องแบบก่อสร้างใน ธ.ค.58
ส่วนช่วงที่ 2 แก่งคอย-มาบตาพุต และช่วงที่ 4 นครราชสีมา-หนองคายขณะนี้มีความคืบหน้าประมาณ 50% แล้ว คาดว่า 1-2 เดือนจะสรุปรายละเอียดโครงการทั้งหมด ก่อนจะเสนอคณะรัฐมนตรีในเดือนกุมภาพันธ์ 2559

ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

