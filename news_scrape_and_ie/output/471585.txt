‘ทรู’ รับมอบใบอนุญาต 4G คลื่น 1800 MHz แล้ว เผย ทุ่มเงินลงทุน 4 หมื่นล้านบาท เพื่อพัฒนาระบบ
วันที่ 4 ธ.ค.2558 ที่สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  นายศุภชัย เจียรวนนท์ กรรมการผู้จัดการใหญ่ และประธานคณะผู้บริหาร บริษัท ทรู คอร์ปอเรชั่น จำกัด (มหาชน)  ได้เดินทางมารับมอบใบอนุญาตให้บริการ 4G คลื่นความถี่ 1800 MHz แล้ว

หลังจากที่ บริษัท ทรูมูฟ เอช ยูนิเวอร์แซลคอมมิวนิเคชั่น จำกัด ในเครือ บริษัท ทรู คอร์ปอเรชั่น จำกัด (มหาชน) ได้เข้ามาชำระเงินค่าประมูลงวดแรกจำนวน 50% ของเงินประมูล เป็นเช็คเงินสดจำนวน 20,492,720,000 บาท (ไม่รวมค่าภาษีมูลค่าเพิ่ม ) รวมถึง ได้นำหนังสือค้ำประกันเงินประมูลคลื่นความถี่ย่าน 1800 MHz หรือประมูล 4G งวด 2 และ 3 เป็นจำนวน 21,288.72 ล้านบาท มามอบให้กสทช. แล้ว
นายศุภชัย  กล่าวว่า หลังจากรับมอบใบอนุญาตเสร็จสิ้นตามเงื่อนไขแล้ว ทรูมีแผนเตรียมเปิดให้บริการ 4G คลื่น 1800 MHz ตั้งแต่เดือนธันวาคม และ ทั่วประเทศภายใน1 ปี ทั้งนี้ เตรียมทุ่มเงินลงทุน 4 หมื่นล้านบาท เพื่อพัฒนาระบบ 4G ให้เป็นที่พอใจกับผู้ใช้บริการ โดยเตรียมโอนย้ายลูกค้า 2G 1ล้านราย ให้หมดภายใน 1ปี พร้อมยืนยันว่าจะยังสู้ราคาประมูล 4G คลื่น 900 MHz เนื่องจากมองว่าการมีคลื่นให้บริการครอบคลุมถือเป็นเรื่องที่ดี


ติดตามข่าวสารอื่นๆที่น่าสนใจได้ที่นี่  news.mthai.com
MThai News
