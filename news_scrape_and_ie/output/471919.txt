จับตา! ครม.พิจารณากองทุน ‘ไทยแลนด์ฟิวเจอร์ฟันด์’ ในวงเงิน 1 แสนล้านบาท
การประชุมคณะรัฐมนตรี (ครม.) ในวันนี้ โดยมีพล.อ.ประยุทธ์ จันทร์โอชา นายกรัฐมนตรี และหัวหน้าคณะรักษาความสงบแห่งชาติ (คสช.) เป็นประธานการประชุม ซึ่งมีวาระที่นำเข้าสู่การพิจารณา คือ กระทรวงการคลังจะเสนอให้มีการจัดตั้งกองทุนโครงสร้างพื้นฐาน (ไทยแลนด์ ฟิวเจอร์ฟันด์) ในวงเงิน 1 แสนล้านบาท
นายอภิศักดิ์ ตันติวรวงศ์ รมว.คลัง  กล่าวว่า การที่จะนำเสนอแผนการจัดตั้งกองทุนดังกล่าวเข้า ครม.นั้น เพื่อเป็นการระดมเงินสำหรับการลงทุนในโครงการ ที่เป็นโครงสร้างพื้นฐานต่างๆ ตามแผนงานของทางรัฐบาล โดยเฉพาะแผนการลงทุนระยะเร่งด่วน รวมทั้งจะเป็นการลดภาระงบประมาณ เนื่องจากจะเป็นกองทุนที่มาจากการระดมเงินทุนจากนักลงทุนสถาบันและประชาชนทั่วไป
โดยจะแบ่งการเสนอขายหน่วยลงทุน ออกเป็น 2 เฟส คือ เฟสแรก จะเสนอขายหน่วยลงทุนให้แก่นักลงทุนแบบเฉพาะเจาะจง (พีพี) ซึ่งจะเป็นกลุ่มนักลงทุนสถาบัน เช่น กองทุนวายุภักษ์ กองทุนรวมต่างๆ และบริษัทประกัน ส่วนการระดมทุนในเฟสที่ 2 จะเป็นการเสนอขายหน่วยลงทุนให้กับประชาชนทั่วไป
ซึ่งขณะนี้ทางสำนักงานคณะกรรมการนโยบายรัฐวิสาหกิจ (สคร.) และสำนักงานเศรษฐกิจการคลัง (สศค.) กำลังเดินสายหารือกับนักลงทุน กองทุนบำเหน็จบำนาญข้าราชการ (กบข.) กองทุนประกันสังคม บริษัทที่ปรึกษาทางการเงิน ธนาคารพาณิชย์ และธุรกิจประกัน เพื่อสอบถามถึงความสนใจในการเข้ามาลงทุน “ไทยแลนด์ฟิวเจอร์สฟันด์” มูลค่า 1 แสนล้านบาท ที่คณะรัฐมนตรี (ครม.) อนุมัติไปแล้ว และจะเริ่มเปิดประมูลในปี 2559
ทั้งนี้ การประกันผลตอบแทนในช่วง 5 ปีแรกนั้น อาจจะต้องใช้งบประมาณมาจ่ายเพื่อประกันขั้นต่ำในระดับที่จูงใจ เหมือนกับการลงทุนในกองทุนอสังหาริมทรัพย์


ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

