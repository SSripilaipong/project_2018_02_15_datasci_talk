ออมสิน เตรียมเปิดรับ จอง-ซื้อ สลากฯ ผ่านสาขา และ เอทีเอ็มของธนาคารแล้ว คาดจะเปิดทำการได้ภายใน 1 เดือน
นายชาติชาย พยุหนาวีชัย ผู้อำนวยการธนาคารออมสิน  เปิดเผยว่า จากที่การจองซื้อสลากกินแบ่งรัฐบาลผ่านธนาคารกรุงไทยได้รับความสนใจจากประชาชนจำนวนมาก จนทำให้ระบบการสั่งจองล่วงหน้าล่าช้า

ซึ่งสำนักงานสลากฯ เคยมีนโยบายที่จะดึงธนาคารออมสินเข้าร่วมโครงการด้วยนั้น ขณะนี้ออมสินได้เตรียมการเปิดรับจองซื้อสลากกินแบ่งรัฐบาลผ่านสาขา และ เอทีเอ็มของธนาคารแล้ว โดยอยู่ระหว่างการวางระบบ เพื่อเชื่อมโยงกับสำนักงานสลากฯ และธนาคารกรุงไทย ซึ่งหากทั้ง 2 แห่งมีความพร้อม ภายใน 1 เดือน จะสามารถเปิดทำการได้
นายชาติชาย  กล่าวต่อว่า สำหรับการปล่อยกู้ให้ผู้ค้าสลากเพื่อให้รายย่อยมีสภาพคล่องในการสั่งจองซื้อสลากล่วงหน้านั้น ซึ่งกำหนดให้จองซื้อได้คนละ 5 เล่มต่องวด รวม 2 งวดต่อเดือน จะใช้เงิน 7 หมื่นบาท ออมสินจะให้กู้เงินไม่เกิน 5-6 หมื่นบาทต่อคน คิดอัตราดอกเบี้ยที่ 6-8% ส่วนที่เหลือ 20% ธนาคารอยากให้ลูกค้าลงทุนเอง
อย่างไรก็ตาม ปัจจุบันธนาคารออมสินมีตู้เอทีเอ็มมากกว่า 6-7 พันเครื่อง และปีหน้ายังมีแผนจะเพิ่มอีก 900 เครื่อง รวมถึงมีสาขามากถึง 1,000 สาขาทั่วประเทศ โดยมั่นใจว่าจะมีสาขาและตู้เอทีเอ็มมากเพียงพอที่จะรองรับความต้องการของประชาชนได้อย่างทั่วถึง

ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

