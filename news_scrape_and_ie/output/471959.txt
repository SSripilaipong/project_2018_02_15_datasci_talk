กระทรวงคมนาคม ลงนาม EASA แสดงความตั้งใจแก้ปัญหา ยกระดับการบินของไทย
นายอาคม เติมพิทยาไพสิฐ รัฐมนตรีว่าการกระทรวงคมนาคม เปิดเผยว่า  การลงนามความร่วมมือด้านความปลอดภัยระหว่าง สำนักงานการบินพลเรือนแห่งประเทศไทย หรือ กพท. กับ องค์การความปลอดภัยด้านการบินแห่งสหภาพยุโรป หรือ EASA ในครั้งนี้ จะเป็นการยกระดับการแก้ไขปัญหาด้านการบินของไทย ซึ่งไทยตัดสินใจที่จะใช้มาตรฐานของเอียซ่ามาเป็นต้นแบบในการพัฒนาอุตสาหกรรมการบินของไทย

ซึ่งจะมีความร่วมมือใน 4 ด้าน 1.การเผยแพร่ความรู้เรื่องมาตรฐานด้านความปลอดภัยของการบินให้กับไทย 2.การแลกเปลี่ยนเอกสาร/สื่อสิ่งพิมพ์ที่เกี่ยวข้องกับการบินระหว่าง กพท. กับ เอียซ่า 3.การเข้าถึงข้อมูลการตัดสินใจของเอียซ่า และ 4.สามารถเข้าไปสังเกตการณ์การประชุมของเอียซ่า โดยจะมีการแลกเปลี่ยนบุคลากรเพื่อเรียนรู้ระบบงานในการเพิ่มมาตรฐานความปลอดภัยด้านการบินให้สูงขึ้น
อย่างไรก็ตาม แม้จะมีการลงนามร่วมกันในการแก้ไขปัญหาด้านการบิน แต่ไม่ได้เป็นการการันตีว่าไทยจะสามารถผ่านการตรวจสอบของ EASA ที่จะมีการประกาศผลในวันที่ 10 ธันวาคมนี้ ในเวลา 18.00 น. ตามเวลาประเทศไทย แต่เป็นการแสดงให้เห็นถึงความตั้งใจของไทยในการแก้ไขปัญหา และในอนาคต กพท. จะมีบทบาทมากขึ้นในการตรวจสอบและแก้ไขปัญหาด้านการบิน


ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

