กสทช. เผย ปัจจัยสำคัญ 4 ประเด็น ทำให้การแข่งขันประมูล 4G คลื่น 900 MHz ดุเดือด
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ ( กสทช. )  เปิดเผยว่า การประมูล 4G คลื่น 900 MHz ที่จะมีการประมูลในวันที่ 15 ธันวาคมนี้ คาดจะมีการแข่งขันที่ดุเดือดอย่างแน่นอน โดยมีปัจจัยสำคัญ 4 ประเด็น คือ

1.ผู้ที่ชนะการประมูล 4G คลื่น 1800 MHz ที่ประมูลเมื่อวันที่ 11 และ 12 พฤศจิกายนที่ผ่านมา ซึ่งผู้ชนะการประมูลเสนอราคาที่สูงมาก และจะไม่ยอมให้ราคาคลื่น 900 MHz จบลงในราคาที่ต่ำกว่าอย่างแน่นอน เนื่องจากหากคู่แข่งชนะการประมูลคลื่นในราคาต่ำ จะทำให้ต้นทุนของคู่แข่งต่ำกว่า และสามารถให้บริการในราคาที่ต่ำกว่า จะส่งผลกระทบกับการแข่งขันด้านราคาในการให้บริการ
2.จากมติคณะกรรมการกิจการโทรคมนาคม ( กทค. ) ที่ระบุว่า ให้ใช้ราคาการประมูลคลื่นความถี่ในย่านนั้นๆ เป็นราคาฐานสำหรับการประมูลครั้งต่อไป ทำให้การประมูลคลื่น 1800 MHz ในปี 2561 จะไม่ต่ำลงกว่านี้อย่างแน่นอน ทำให้การประมูลคลื่น 900 MHz ครั้งนี้ จะเป็นโอกาสครั้งสุดท้ายที่จะได้คลื่นความถี่ในราคาที่ดีที่สุด
3.แต่ละบริษัทที่เข้าร่วมประมูล มีความต้องการคลื่นความถี่เป็นอย่างมาก โดยเฉพาะกลุ่มจัสมิน ซึ่งยังไม่มีคลื่นความถี่อยู่ในมือ ขณะที่เอไอเอสและทรู มีคลื่นเพียง 30 และ 45 MHz ตามลำดับ ส่วนดีแทค แม้จะมีคลื่นในมือถึง 65 MHz แต่จะหมดสัญญาในปี 2561 ซึ่งการประมูลครั้งนั้นจะมีฐานราคาสูงมาก ทำให้แต่ละบริษัทต้องการชนะในการประมูลครั้งนี้อย่างแน่นอน
4.กสทช.ได้แก้ไขกฎการจ่ายเงินประมูล จากเดิมคลื่น 1800 MHz กำหนดให้จ่ายเงินประมูลทั้งหมดภายใน 3 ปี แต่ในการประมูลคลื่น 900 MHz กำหนดให้จ่ายเงินประมูลใน 4 ปี โดยแบ่งเป็นปีแรก ร้อยละ 50 ของมูลค่าคลื่น ปีที่ 2 และ 3 จ่ายร้อยละ 25 ของมูลค่าคลื่น ส่วนในปีที่ 4 จ่ายส่วนที่เกินจากมูลค่าเต็มของคลื่น ทำให้แต่ละบริษัทสามารถเคาะราคาในห้องประมูลได้อย่างเต็มที่ โดยไม่ต้องกังวลถึงวงเงินกู้จากธนาคาร เพราะรู้จำนวนที่ต้องจ่ายแน่นอนใน 3 ปีแรก และสามารถหาเงินมาชำระปีที่ 4 ได้ภายหลัง และยังเป็นการป้องกันการฮั้วประมูลผ่านระบบสถาบันการเงินด้วย
สำหรับผู้เข้าร่วมประมูลครั้งนี้ ได้แก่ เอกชน 4 รายเดิม คือ บริษัท แอดวานซ์ ไวร์เลส เน็ทเวอร์ค จำกัด (AWN) ในเครือบริษัท แอดวานซ์ อินโฟร์ เซอร์วิส จำกัด (มหาชน) หรือ ADVANC บริษัท ดีแทคไตรเน็ต จำกัด (DTN) ในเครือบริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือ DTAC บริษัท แจส โมบายบรอดแบนด์ จำกัด ในเครือบริษัทจัสมิน อินเตอร์เนชั่นแนล จำกัด (มหาชน) หรือ JAS และบริษัท ทรูมูฟ เอช ยูนิเวอร์แซล จำกัด ในเครือ บริษัท ทรู คอร์ปอเรชั่น จำกัด (มหาชน) หรือ TRUE


ขอบคุณข้อมูลจาก  มติชน
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

