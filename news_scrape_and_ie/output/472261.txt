สำนักงานการบินพลเรือนแห่งสหภาพยุโรป ประกาศไทยสอบผ่านมาตรฐานการบินของไทย สามารถเข้า ออกยุโรปได้ ไม่มีข้อจำกัด ยังติดตามดูใกล้ชิด ด้าน นายกฯ ขอบคุณ EASA เห็นรัฐบาลตั้งใจคงสถานะการบินยัน ไทยมุ่งแก้ทั้งระบบ
สำนักงานการบินพลเรือนแห่งสหภาพยุโรป หรือ EASA ประกาศอย่างเป็นทางการผลประเมินตรวจสอบมาตรฐานการบินของไทย โดยระบุว่า ไม่มีสายการบินไหนของไทย ถูกพิจารณาประกาศห้ามสายการบินของไทยไม่ให้ทำการบินไปยุโรป โดยให้เหตุผลว่าทาง EASA ต้องการที่จะร่วมงานกับทางการของไทยต่อไป เพื่อพัฒนามาตรฐานความปลอดภัยในการบินของประเทศ

ทั้งนี้คณะกรรมการของ EASA จะจับตาดูการพัฒนาของมาตรฐานการบินในประเทศไทยอย่างใกล้ชิด ซึ่งหากพบว่าเกิดความเสี่ยงในการเผชิญภาวะที่ไม่ปลอดภัยของผู้โดยสารขึ้นในอนาคต ทาง EASA ก็จะเสนอชื่อของสายการบินต้นเหตุเข้าไปในรายชื่อกลุ่มประเทศที่ต้องจับตาด้านความปลอดภัยต่อไป
ขณะที่ นายจุฬา สุขมานพ อธิบดีกรมท่าอากาศยาน และรักษาการผู้อำนวยการสำนักงานการบินพลเรือนแห่งประเทศไทย กล่าวว่า รายงานผลการตรวจสอบมาตรฐานด้านการบินของสำหนักงานบริหารการบินแห่งสหภาพยุโรป หรือ EASA ได้ประกาศไม่มีรายชื่อของไทยรวมอยู่ในกลุ่มประเทศที่ถูกห้ามทำการบินไปสหภาพยุโรป ซึ่งรายงานฉบับเต็มจะออกในวันพรุ่งนี้ 11 ธ.ค. 2558 อย่างไรก็ตาม ผลดังกล่าวทำไทยสามารถทำการบินไปยังยุโรปได้ตามปกติ โดยไม่มีข้อจำกัด

