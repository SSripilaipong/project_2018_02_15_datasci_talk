เผยผลสำรวจการจ้างงานปี 2559 พบนายจ้างส่วนใหญ่ไม่รับคนเพิ่ม-ไม่ปรับขึ้นค่าแรง เนื่องจากภาวะเศรษฐกิจที่ชะลอตัว
นายธนิต โสรัตน์ รองประธานสภาองค์การนายจ้างผู้ประกอบการค้าและอุตสาหกรรมไทย (อีคอนไทย)  เปิดเผยว่า จากการที่สภาองค์การนายจ้างฯ ทำผลสำรวจความเห็นของนายจ้างและผู้ประกอบการเกี่ยวกับแนวโน้มการจ้างงานและค่าจ้างแรงงานปี 2559 เบื้องต้นพบว่านายจ้างส่วนใหญ่กว่า 70% มีนโยบายไม่รับพนักงานเพิ่มโดยยังคงอัตราเดิมไว้จากปี 2558 เช่นเดียวกับอัตราค่าจ้างที่ส่วนใหญ่ระบุว่าจะไม่ขึ้น โดยจะคงอัตราปัจจุบันไปจนถึงกลางปี 2559 และหลังจากนั้นจึงจะหารือภาพรวมอีกครั้ง

สำหรับผลสำรวจความเห็นของนายจ้างเรื่องการปรับอัตราเงินเดือนปี 2559 เพิ่มขึ้นนั้น ส่วนใหญ่นายจ้างระบุว่าจะไม่มีการพิจารณาปรับขึ้น โดยยังคงค่าจ้างเพื่อรอให้มีการหารืออัตราค่าจ้างขั้นต่ำใหม่ตามที่กระทรวงแรงงานได้หารือร่วมกับเอกชนไปแล้ว และระบุว่าจะมีการทบทวนในกลางปี 2559 อย่างไรก็ตาม ยังมีบางกิจการที่อาจจะมีการปรับขึ้นเงินเดือนให้บ้างแต่เป็นส่วนน้อย และหากจะขึ้นจะไม่เกิน 5% จากเงินเดือนเดิม
ขณะที่ ล่าสุดตัวเลขอัตราการว่างงานจากกระทรวงแรงงานเดือน ต.ค. 58 อยู่ที่ระดับ 3.49 แสนคน เติบโตจากช่วงเดียวกันของปีก่อนที่ 9% สูงสุดในรอบ 5 ปี ซึ่งในช่วงที่ผ่านมาหลายปีเฉลี่ยจะอยู่ที่ 7% มากกว่า และเมื่อเข้าไปตรวจสอบรายละเอียดจะเห็นว่าในจำนวนแรงงานดังกล่าวเป็นอัตราแรงงานที่ว่างงานใหม่อยู่ถึง 1.8 แสนคน ซึ่งถือเป็นสัญญาณที่ไม่ดีมากนัก ที่แรงงานใหม่ว่างงานเพิ่มขึ้นต่อเนื่องซึ่งสอดรับกับประกันสังคมที่ยอดขอขึ้นทะเบียนว่างงานเพื่อรับเงินชดเชยก็เพิ่มถึง 1.26 แสนคน สูงสุดรอบ 6 ปี


ขอบคุณข้อมูลจาก  มติชน
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
