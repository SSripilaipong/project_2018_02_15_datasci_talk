หลังจากกำหนดการเปิดประชาคมเศรษฐกิจอาเซียน (Asean Economic Community) หรือ AEC แต่เดิมคือวันที่ 1 ม.ค.58 ถูกเลื่อนมาเป็นวันที่ 31 ธ.ค.นี้ เพียงอีกไม่กี่วัน ประเทศไทยก็จะก้าวสู่ตลาดค้าขายแห่งภูมิภาคอาเซียนอย่างเต็มตัว คำถามที่ตามติด คนไทยมาตลอด นั่นคือ  “เรามีความพร้อมแค่ไหน”
โดยคุณ  เกษมสันต์ วีระกุล  นักวิชาการอิสระด้าน AEC ได้แสดงทัศนะเกี่ยวกับประชาคมเศรษฐกิจอาเซียนไว้ว่า หากถามเกี่ยวกับเรื่องความพร้อม ไทยต้องเข้าใจภาพรวมของประชาเศรษฐกิจอาเซียนเสียก่อน

ภาพรวมประชาเศรษฐกิจอาเซียนเป็นอย่างไร
แท้จริงแล้วประชาเศรษฐกิจอาเซียน เป็นเพียงการรวมตัวแบบหลวมๆ ในเรื่องการทำข้อตกลงร่วมกันในด้านเศรษฐกิจ เช่น จะทำการตลาดหรือเปิดตลาดร่วมกัน ช่วยกันทำมาค้าขาย เพื่อแข่งขันกับภูมิภาคอื่นๆได้มากขึ้น จึงเปรียบไม่ได้กับการรวมตัวของสหภาพยุโรป ที่มีการรวมตัวเหนียวแน่น และมีนโยบายร่วมกันในทุกด้าน เปรียบเสมือนประเทศเดียวกัน เช่นนโยบายการเงินการคลังร่วมกัน การกำหนัดค่าเงินที่ใช้ร่วมกัน อย่างเดียวที่แยกกัน คือ เรื่องกองทัพ
แต่…อาเซียนไม่เน้นหนักในเรื่องนี้ คล้ายลักษณะตกลง “สัญญาใจ” ว่าจะร่วมมือร่วมใจกันค้าขาย ไร้นโยบายการบังคับซึ่งกันและกัน
ประโยชน์จากการเปิดเศรษฐกิจอาเซียน
ผลประโยชน์จากการเปิดเศรษฐกิจอาเซียนนั้นมีมากมายหลายประการ อาทิ การค้าขาย และการท่องเที่ยว ที่จะสร้างรายได้และความคึกคักให้แต่ละประเทศมากขึ้น แต่ทั้งหมดนี้ ต้องขึ้นอยู่ภายใต้กฎระเบียบของแต่ละประเทศ
ในส่วนของตลาดโลก จะให้ความสำคัญและสนใจเศรษฐกิจอาเซียน ในเรื่อง “คู่ค้า” ของอาเซียนเป็นส่วนใหญ่ ซึ่งมี 6 ประเทศใหญ่ คือ จีน ญี่ปุ่น เกาหลีใต้ ออสเตรเลีย นิวซีแลนด์ อินเดีย ซึ่งหากใครได้กับค้าขายกับ “ตลาดอาเซียน” เท่ากับได้ค้าขายกับ “คู่ค้า” ของแต่ละประเทศด้วย เรียกว่า “ยิงทีเดียว ได้นกสองตัว”
จึงเป็นเสน่ห์ตลลาดอาเซียน ที่ส่งกลิ่นหอมดึงดูดกลุ่มผู้ค้าทั่วโลก ให้อยากเข้ามาลงทุนกับแต่ละประเทศอาเซียน เป็นการแข่งขันที่กว้างมากขึ้น ไม่ใช่แค่แข่งกันที่เรื่องราคาดั่งสมัยก่อน แต่จะมีเรื่องคุณภาพเข้ามาเป็นเครื่องการันตี

หากไทยมีความพร้อม ?
ก็เปรียบเสมือนโอกาส เปรียบดั่งการล่องเรือกลางทะเลใหญ่ ถ้าไทยล่องเรือเก่ง ก็จะพบแต่ความสนุกความสวยงาม แต่หากไทยไม่พร้อม ล่องเรือไม่เก่ง เปรียบเช่นภัยคุมคาม ดั่งเจอมรสุม ไปไม่เท่าไร ก็พลิกคว่ำได้กลางทะเล
การเตรียมตัวของประเทศเพื่อนบ้าน
เพื่อนบ้านไม่รู้เรื่องข้อมูลอาเซียนเท่าไทย เนื่องจากรัฐบาลไทยมีการส่งเสริมการเปิดรับเรื่องข้อมูลเกี่ยวกับประชาคมเศรษฐกิจอาเซียน ขณะที่ประเทศเพื่อนบ้านไม่มีการส่งเสริมเรื่องข้อมูลเท่าใด แต่เน้นหนักในเรื่องการส่งเสริมการทำมาค้าขาย และวิธีคิดว่าทำอย่างไร ถึงจะสามารถค้าขายกับแต่ละประเทศอาเซียนได้ ในขณะที่ไทยมีความตื่นตัวเรื่องนี้น้อยมาก
ไทยควรเตรียมอย่างไร
1.เรื่องภาษา 
-ภาษาอังกฤษ 
-รู้จักภาษาคู่ค้า หรือ ภาษาเพื่อนบ้าน 
-ภาษาจีนกลาง เพราะไทยคือประเทศศูนย์กลางค้าขาย
2.ปรับเรื่องวิธีคิด และเรียนรู้ความเข้าใจกับคนต่างเชื้อชาติ ศาสนา วัฒนธรรม หากสามารถทำความเข้าใจ-เรียนรู้ได้ ไทยก็ค้าขายได้อย่างมีความสุข เพราะขณะนี้ ไทยมีวิธีคิดที่มักไม่ตรงกันกับเพื่อนบ้าน เหตุมาจากการไม่เรียนรู้ทำความเข้าใจวัฒนธรรมกัน และ ให้เกียรติซึ่งกันและกัน
หัวใจเศรษฐกิจอาเซียนคือ?
หัวใจสำคัญในการกำหนดเศรษฐกิจอาเซียน คือ “ยุทธศาสตร์” ซึ่งหลายประเทศมีความพร้อมและเป็นต้นแบบที่ดีแล้ว เช่น มาเลเซีย สิงคโปร์ อินโดนีเซีย ซึ่ง 3 ประเทศนี้กำลังร่วมกันกำหนดเขตเศรษฐกิจพิเศษ ที่อาจเป็นศูนย์กลางการค้าขายของผู้คนทั้งโลก ขณะที่ไทยยังเป็น “จุดอ่อน” ในเรื่องนี้
ดังนั้น คุณเกษมสันต์ ได้กล่าวทิ้งท้ายไว้ว่า ระหว่างรอแผนยุทธศาสตร์ที่ชัดเจน ประเทศไทยสามารถเตรียมความพร้อมเรื่องเศรษฐกิจอาเซียนได้โดยง่าย ด้วยการสร้างความมั่นใจและผลักดันศักยภาพออกมาใช้อย่างเต็มที่ ที่สำคัญ 3 เรื่องแรกที่ไทยควรเร่งกระทำ คือ
การฝึกภาษา การปรับเปลี่ยนแนวคิดเกี่ยวกับคนต่างเชื้อชาติ และดูตัวอย่างที่ดีจากเพื่อนบ้านที่พัฒนาแล้ว นำมาประยุกต์ปรับเปลี่ยนให้เข้ากับประเทศ เพียงเท่านี้ ไทยก็จะเกิดความพร้อม ซึ่งเพียงแค่  “เริ่มต้นที่ตัวเราเอง”  …
ติดตามสกู๊ปข่าวอื่นๆ ที่น่าสนใจได้ที่นี่ n ews.mthai.com
MThai News
