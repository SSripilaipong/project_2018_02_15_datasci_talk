รมช.คมนาคม เผย ความคืบหน้าการพิจารณาขึ้นค่าโดยสารแท็กซี่รอบสอง รอศึกษาผลกระทบ คาดยังไม่มีการปรับขึ้นภายในปีนี้
นายออมสิน ชีวะพฤกษ์ รมช.คมนาคม  เปิดเผยว่า สำหรับความคืบหน้าการพิจารณาขึ้นค่าโดยสารแท็กซี่รอบสองอีก 5% ยังไม่สามารถระบุได้ว่าจะมีการปรับขึ้นภายในปีนี้หรือไม่ เนื่องจากต้องให้กรมขนส่งทางบกทำการศึกษาถึงผลกระทบอย่างรอบด้าน ทั้งผลกระทบค่าครองชีพประชาชน และผลกระทบด้านบริการ รวมถึง ศึกษาแนวทางการปรับปรุงการบริการให้มีคุณภาพหลังจากมีการปรับขึ้นราคา นอกจากนี้ ความเป็นอยู่ผู้ขับแท็กซี่ที่จะต้องอยู่ร่วมกันได้ทุกฝ่าย
“แม้ผลการศึกษาเดิมที่ส่งมาให้ผมจะระบุว่า ผู้ขับแท็กซี่มีการปรับปรุงบริการที่ดีขึ้น และอยู่ในเกณฑ์ที่กระทรวงฯ กำหนด แต่ที่ผ่านมายังเห็นว่ามีประชาชนร้องเรียนปัญหาแท็กซี่เข้ามาต่อเนื่อง ทั้งตามข่าวสื่อมวลชนและโซเชียลมีเดีย ดังนั้นจึงอยากให้กรมการขนส่งฯ ไปดูอย่างละเอียดว่า กลุ่มตัวอย่างที่สำรวจ มีความน่าเชื่อถือ และ มีจำนวนเพียงพอที่จะเป็นดัชนีชี้วัดประกอบพิจารณาการขึ้นราคาหรือไม่ รวมถึงให้ไปรวบรวมข้อมูลจากการร้องเรียนผ่านสายด่วนโทรศัพท์ แอพลิเคชัน โซลเชียลเน็ตเวิร์ก เช่น เฟซบุ๊ก เพื่อให้มีข้อมูลรอบด้านที่สุด ตลอดจนดูต้นทุนค่าเชื้อเพลิงรายได้ของคนขับแท็กซี่ จะต้องมาใช้ประกอบการตัดสินใจและประเมินอีกครั้ง” นายออมสิน กล่าว


ขอบคุณข้อมูลจาก  เดลินิวส์
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

