ลดค่าธรรมเนียมการโอนที่ดิน ทำรายได้ กทม.หด ด้าน ผู้ว่าฯ เผย อยู่ระหว่างหารายได้นำมาจ่ายเป็น ‘โบนัส’ ให้ข้าราชการและบุคลากร
ผู้สื่อข่าวรายงานว่า การพิจารณาเงินรางวัลประจำปีสำหรับข้าราชการ ในปีงบประมาณ 2558 ยังไม่มีการตั้งงบประมาณแต่อย่างใด เนื่องจากการที่รัฐบาลมีนโยบายลดหย่อนค่าธรรมเนียมการโอนที่ดิน ทำให้มีการจัดเก็บภาษีลดลง ส่งผลให้ กทม.ขาดรายได้ในส่วนนี้ไปกว่าพันล้านบาท

ผู้บริหารจึงหาแนวทางมาตรการให้สำนักงานเขตเร่งจัดเก็บภาษีอย่างเข้มงวด รวมทั้งจัดเก็บภาษีรายใหม่ให้ครบถ้วน และจัดเก็บให้ได้ตามที่ตั้งเป้าไว้ เพื่อมีงบประมาณที่เพียงพอสำหรับจ่ายเป็นโบนัสให้กับข้าราชการและบุคลากร
นอกจากนี้ คาดว่าในปีนี้ข้าราชการและบุคลากร จะได้เงินโบนัส 0.5 เท่าของเงินเดือน ซึ่งน้อยกว่าปีที่ผ่านมา ที่บุคลากรของ กทม.ได้รับค่าตอบแทนประจำปี หรือ โบนัส สูงสุด 1.5 เท่าของเงินเดือน โดยเงินโบนัสของปีนี้จะต้องใช้งบประมาณถึง 700-800 ล้านบาท
ทั้งนี้สำนักงานคณะกรรมการข้าราชการกรุงเทพมหานคร (ก.ก.) จะรวบรวมคะแนน และ จัดลำดับการให้เงินรางวัลของหน่วยงานต่างๆ โดยมีหน่วยงานที่เกี่ยวข้องทั้งด้านงบประมาณ แผนงานการปฏิบัติงาน ไปจนถึงการบริการ โดยแต่ละหน่วยงานที่รับผิดชอบ เป็นผู้ประเมินตามเกณฑ์ชี้วัด
ด้าน  ม.ร.ว.สุขุมพันธุ์ บริพัตร ผู้ว่าฯ กทม.  กล่าวว่า ขณะนี้อยู่ระหว่างการหารายได้เพื่อนำมาจ่ายเป็นโบนัสให้กับข้าราชการและบุคลากร ซึ่งการจ่ายเงินโบนัสถือเป็นการสร้างขวัญและกำลังใจให้กับผู้ปฏิบัติหน้าที่ เนื่องจากในช่วงที่ผ่านมาข้าราชการและบุคลากรต้องทำงานหนักมาอย่างต่อเนื่อง


ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
