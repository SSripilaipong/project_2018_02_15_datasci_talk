หนุ่มวัย 30 ปี และ ภรรยา ขาย ‘ข้าวมันไก่’ กล่องละ 10 บาท เผย ขายได้ถึงวันละ 1,000 กล่อง หมดภายใน 4 ชม.
นายศิริพล มุสิกสวัสดิ์  อายุ 30 ปี และภรรยา ร่วมกันเปิดร้านขายข้าวมันไก่ ชื่อ  “ข้าวมันไก่นายพล”  ซึ่งลักษณะร้านเป็นรถมอเตอร์ไซด์พ่วง เปิดขายที่ หน้าโรงเรียนพระนอนขอนม่วง ริมถนนโชตนา อ.เมืองเชียงใหม่ โดยขายแบบราคาถูก เพียงกล่องละ 10 บาท เท่านั้น

ซึ่งแต่ละวันจะมีลูกค้ามาอุดหนุนเป็นจำนวนมาก ทั้งประชาชนทั่วไปและเด็กนักเรียน แม้จะราคาถูกแต่ได้ทั้งข้าวและเนื้อไก่เต็มกล่องพร้อมน้ำซุป เพียงกล่องเดียว 10 บาท ก็สามารถอิ่มได้ในราคาประหยัด ทำให้แต่ละวันร้านข้าวมันไก่นายพล ขายได้ 500–1,000 กล่องทีเดียว
โดยจะเริ่มขายตั้งแต่เวลาตี 4 จนถึง 8 โมงเช้า โดยใช้เวลาเพียงแค่ 4 ชั่วโมงเท่านั้นก็ขายหมด และแต่ละวันต้องหุงข้าวมากกว่า 20 ลิตร ใช้ไก่มากกว่า 20 ตัว และ น้ำซุปหม้อใหญ่

นายศิริพล  เปิดเผยว่า แม้จะมีกำไรน้อยแต่อาศัยการขายให้ได้จำนวนมาก จะทำให้พอมีกำไร ทั้งนี้ ที่ตัดสินใจขายในราคาถูกเช่นนี้ เพื่อเป็นการช่วยเหลือผู้มีรายได้น้อยและส่งเสริมการใช้จ่ายอย่างประหยัดด้วย


ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

