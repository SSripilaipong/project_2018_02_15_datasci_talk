รฟม. เปิดทดสอบเดินรถไฟฟ้าสายสีม่วง ช่วงบางใหญ่-เตาปูน เตรียมให้บริการ ปชช. อย่างเป็นทางการ ส.ค. 59
วันที่ 14 ธันวาคม 2558  การรถไฟฟ้าขนส่งมวลชนแห่งประเทศไทย (รฟม.) และบริษัท รถไฟฟ้ากรุงเทพ จำกัด (มหาชน) หรือ BMCL  จัดพิธีเปิดการทดลองเดินรถโครงการรถไฟฟ้าสายสีม่วง ช่วงบางใหญ่-เตาปูน ซึ่ง พล.อ.ประยุทธ์ จันทร์โอชา นายกรัฐมนตรี และหัวหน้าคณะรักษาความสงบแห่งชาติ (คสช.) เป็นประธานในพิธี
ทั้งนี้ นายกรัฐมนตรี ได้ทดลองนั่งรถไฟฟ้าจากศูนย์ซ่อมบำรุง คลองบางไผ่ เพื่อไปยังสถานีตลาดบางใหญ่ ระยะทางไปกลับประมาณ 5 กิโลเมตร ซึ่งถือเป็นการเริ่มทดสอบการวิ่งบนเส้นทางที่จะให้บริการอย่างเป็นทางการ เพื่อให้มั่นใจว่า การทำงานทุกระบบสอดคล้องกันอย่างมีประสิทธิภาพ และมีความปลอดภัย ตามมาตรฐานสากลภายหลังจากที่ได้ดำเนินการทดสอบวิ่งภายในศูนย์ซ่อมบำรุงแล้ว ซึ่งมีกำหนดเปิดให้ประชาชนได้ทดลองใช้บริการเสมือนจริง ประมาณเดือนพฤษภาคม 2559 และเปิดเดินรถอย่างเป็นทางการ ในช่วงเดือนสิงหาคม 2559
สำหรับโครงการรถไฟฟ้าสายสีม่วง ช่วงบางใหญ่-เตาปูน เป็นโครงการที่จะเชื่อมโยงการเดินทางของผู้โดยสารในเขตกรุงเทพมหานครและนนทบุรี เพื่อช่วยบรรเทาปัญหาการจราจรที่ติดขัด มีระยะทางประมาณ 23 กม. มีสถานียกระดับ 16 สถานี อาคารจอด 4 แห่ง และศูนย์ซ่อมบำรุงรถไฟฟ้า 1 แห่ง โดย รฟม.ได้ดำเนินการก่อสร้างงานโยธาเสร็จสมบูรณ์แล้ว

ขอบคุณภาพจาก js100
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

