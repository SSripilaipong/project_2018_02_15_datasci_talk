‘นครชัยแอร์’ เล็งเปิดเส้นทางเดินรถ 4 เส้นทางเชื่อมประเทศเพื่อนบ้าน รับ ‘AEC’ พร้อมตั้งเป้ารายได้ 1,800 ล้านบาท
นางเครือวัลย์ วงศ์รักมิตร ประธานเจ้าหน้าที่บริหาร บริษัท นครชัยแอร์  เปิดเผยว่า ขณะนี้อยู่ระหว่างเจรจาแผนการดำเนินงานธุรกิจ ร่วมกับผู้ประกอบการรถโดยสารในประเทศเพื่อนบ้าน เพื่อร่วมเป็นหุ้นส่วนทางธุรกิจในการให้บริการเดินรถโดยสารในประเทศเพื่อนบ้าน และเส้นทางระหว่างประเทศ รวม 4 เส้นทาง ใน 4 ประเทศ ได้แก่ เส้นทางเวียงจันทน์-หลวงพระบาง เส้นทางย่างกุ้ง-เนปีดอว์ เส้นทางเสียมเรียบ-พนมเปญ และเส้นทางต่อเนื่องไทย-ลาว ไปถึงโฮจิมินห์ ของเวียดนาม

ซึ่งปัจจุบันบางประเทศ ได้เริ่มเปิดเสรีด้านบริการขนส่งในประเทศแล้ว และในอนาคตบริษัทฯ ได้วางแผนที่จะเปิดเส้นทางระหว่างประเทศ จากไทย เชื่อมต่อไปยังประเทศในภูมิภาคอาเซียนด้วย ทั้งนี้ ปัจจุบันระเบียบควบคุมการเดินรถระหว่างประเทศ ยังอนุญาตให้ บริษัท ขนส่ง จำกัด หรือ บขส. เดินรถได้เพียงรายเดียว ดังนั้น จึงอยากเสนอให้ภาครัฐแก้ไขกฎหมาย และกฎระเบียบสนับสนุนให้เอกชนสามารถเข้าไปดำเนินธุรกิจ และมีผู้ที่สนใจเข้าไปลงทุนเป็นจำนวนมาก
อย่างไรก็ตาม ในปีนี้ นครชัยแอร์ ตั้งเป้ารายได้ 1,800 ล้านบาท เพิ่มขึ้นเมื่อเทียบกับช่วงเดียวกันของปีก่อน และตั้งเป้าผู้โดยสารไว้ที่ เฉลี่ย 3.5 ล้านคน ขณะที่ ในปี 2559 บริษัทจะเน้นให้บริการส่งพัสดุด่วน ซึ่งจากการประเมินพบว่าในช่วง 6 เดือนที่ผ่านมา มีอัตราการเติบโตเพิ่มขึ้นอย่างต่อเนื่อง ขณะเดียวกัน เตรียมเปิดเส้นทางเดินรถใหม่ในภาคตะวันออกเฉียงเหนือ 2 – 3 เส้นทาง ซึ่งขณะนี้อยู่ระหว่างการเจรจา

ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

