สายการบินยูโรวิงส์ (Eurowings) สายการบินต้นทุนต่ำในกลุ่มลุฟท์ฮันซ่า เตรียมจะเปิดให้บริการเที่ยวบินระหว่างเยอรมนีและเอเชีย ราคาเริ่มต้นไม่ถึง 9,000 บาท ดีเดย์ 18 ธ.ค. เปิดเที่ยวปฐมฤกษ์
นายคริสเตียน ไฮน์ รองประธานอาวุโสฝ่ายขายสายการบินยูโรวิงส์ ได้ออกมาเปิดเผยว่า ในวันที่ 18 ธันวาคม 2558 สายการบินยูโรวิงส์ จะเปิดให้บริการเที่ยวบินข้ามทวีปยุโรปและเอเชียในราคาประหยัดเป็นครั้งแรก โดยจะออกเดินทางจากเมืองโคโลญจน์ของเยอรมัน มาถึงภูเก็ตของไทย ในวันที่ 19 ธันวาคม ด้วยเครื่องบินแอร์บัส เอ330

ซึ่งการให้บริการเที่ยวบินในราคาประหยัดดังกล่าว เป็นหนึ่งกลยุทธ์ในการเพิ่มความแข็งแกร่งให้กับสายการบิน และเป็นอีกช่องทางเพื่อดึงดูดลูกค้าให้หันมาใช้บริการกับสายการบินมากขึ้น
ด้านนายเดิร์ก โกรสมันน์ ผู้จัดการทั่วไปประจำประเทศไทยและภูมิภาคลุ่มแม่น้ำโขง ได้กล่าวเสริมว่า การที่มีสายการบินยูโรวิงส์เพิ่มเข้ามาทำให้กลุ่มลุฟท์ฮันซ่านำเสนอความหลากหลายในการเดินทาง ด้วยการให้บริการทั้งในเวลากลางวันและกลางคืน ทุกๆ 12 ชั่วโมง ไปยังยุโรปที่มีจำนวนมากถึง 25 เที่ยวบินต่อสัปดาห์ และการผสมผสานนี้จะสามารถตอบสนองทุกๆ ความต้องการของลูกค้าได้เป็นอย่างดี
โดยในประเทศไทยสายการบินดังกล่าวจะให้บริการ 2 เส้นทาง คือ เส้นทางกรุงเทพ/ภูเก็ต – โคโลญจน์ โดยเที่ยวบิน กรุงเทพฯ – โคโลญจน์/บอนน์ ออกเดินทางเวลา 06.25 น. ทุกวันจันทร์ และ เวลา 09.20 น. ทุกวันพฤหัสบดี และ เที่ยวบิน ภูเก็ต – โคโลญจน์/บอนน์ ออกเดินทางเวลา 14.05 น. ทุกวันอังคาร และ เวลา 06.35 น. ทุกวันเสาร์ โดยราคาเส้นทางภูเก็ต-โคโลญจน์ เริ่มต้นที่ 8,729 บาท (BASIC) / 10,980 บาท (SMART) / และ 19,599 บาท
หากผู้โดยสารท่านใดสนใจก็สามารถสำรองที่นั่งเที่ยวบินราคาประหยัดเหล่านี้ได้ที่ www.eurowings.com หรือ www.lufthansa.com หรือสามารถซื้อที่ตัวแทนขายบัตรโดยสารได้เช่นกัน
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
