CEO  ดีแทค  ขอบคุณทุกกำลังใจแข่งขันประมูล คลื่น 900 MHz  พร้อมยันคลื่นความถี่ที่ถือครองมากพอให้บริการทุกรูปแบบ
นายลาร์ส นอร์ลิ่ง ประธานเจ้าหน้าที่บริหาร บริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือ ดีแทค เปิดเผยว่า ดีแทค ขอประกาศรุกให้บริการ 4G บนคลื่น 1800 MHz ด้วยการเร่งขยายโครงข่ายอย่างต่อเนื่องครอบคลุมพื้นที่ให้บริการทุกจังหวัดทั่วไทยโดยเร็วที่สุด เพื่อลูกค้าของดีแทค พร้อมขอบคุณทุก ๆ กำลังใจบนเส้นทางการแข่งขันประมูลคลื่น 900 MHz ที่ผ่านมา มีความสำคัญกับการเดินทางของดีแทคในก้าวต่อ ๆ ไป

สำหรับเงินที่นำไปประมูล จะนำกลับมาเป็นเงินที่ลงทุนพัฒนาเครือข่ายและรุกทำการตลาดที่เข้มข้นในการให้บริการ 4G และ 3G ของสังคมไทย โดยลูกค้าดีแทคจะได้ใช้บริการ 4G และ 3G คุณภาพ ในอัตราค่าบริการที่คุ้มค่าที่สุด
ดีแทค มั่นใจเป็นอย่างยิ่งสำหรับจำนวนคลื่นความถี่ทั้งหมดที่ถือครองมากพอที่จะให้บริการทุกรูปแบบอย่างต่อเนื่อง ทั้งนี้ ดีแทค ได้เปิดให้บริการทั้งคลื่น 2100 MHz 1800 MHz และ 850 MHz โดยทั้งหมดมีจำนวนแบนด์วิธเพียงพอในการให้บริการแก่ลูกค้าสำหรับการใช้งานทั้งวอยซ์ และอินเทอร์เน็ตบนมือถือทั้ง 4G 3G และ 2G
ขณะนี้ ดีแทค ได้เปิดให้บริการ 4G บนคลื่น 2100 MHz จำนวน 5 MHz จากคลื่นในระบบใบอนุญาตและยังเปิดให้บริการ 4G บนคลื่น 1800 MHz อีก 15 MHz ซึ่งเป็นรายแรกในไทย ที่เปิดให้บริการ 4G บนคลื่น 1800 MHz และวางแผนต่อเนื่องขยาย 4G บนคลื่น 1800 MHz  ทุกจังหวัดทั่วไทยต้องครอบคลุมด้วยสัญญาณดีแทค 4G ภายในปีหน้า รองรับการเติบโตการใช้งาน อินเทอร์เน็ตบนมือถือสำหรับลูกค้าทั่วประเทศ พร้อมย้ำว่า ดีแทค ขอให้สัญญาว่าจะนำบริการที่ดีที่สุดมาสู่ลูกค้าของดีแทคทุกคน

