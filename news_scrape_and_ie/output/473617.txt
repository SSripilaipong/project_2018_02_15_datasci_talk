แจสโมบายฯ   แถลงแนวทางการทำธุรกิจ  4G  หลังคว้าใบอนุญาตที่ 1 คลื่น 900 MHz
เวลา 10.00 น. วันที่ 21 ธ.ค. 58 ที่อาคารจัสมิน อินเตอร์เนชั่นแนล คุณพิชญ์ โพธารามิก กรรมการบริษัท แจสโมบายบรอดแบนด์ จำกัด พร้อมด้วย คณะกรรมการบริษัท แจสโมบายบรอดแบนด์ จำกัด ได้แก่ คุณสายใจ คีตสิน คุณสมบัติ พันศิริพัฒน์ คุณยอดชาย อัศวธงชัย และ คุณชื่นกมล ตรีสุทธาชีพ
ร่วมกันแถลงข่าวหลังจากชนะการประมูล 4G คลื่นความถี่ย่าน 900 MHz ใบอนุญาตที่ 1 ช่วงคลื่น 895-905 MHz คู่กับ 940-950 MHz ด้วยราคา 75,654 ล้านบาท โดยมีกองทัพสื่อมวลชน รอปักหลักทำข่าวตั้งแต่ช่วงเช้า

โดยคุณพิชญ์ เผยถึงความชัดเจนในการทำธุรกิจ 4G ว่า การชนะประมูลคลื่นความถี่ย่าน 900 MHz นับเป็นการต่อยอดที่ดีในเส้นทางธุรกิจบรอดแบนด์ที่ได้เดินหน้าตลอดหลายปี โดยเฉพาะ 3BB ซึ่งถือว่าประสบความสำเร็จในเทคโนโลยีการส่งข้อมูลความเร็วสูงที่ใช้งานกับอินเทอร์เน็ต  และการได้มาซึ่งคลื่น 900 MHz ก็จะเข้ามาเติมเต็มในเรื่องธุรกิจภาพรวมของบริษัทมากยิ่งขึ้น

ขณะเดียวกันเรื่องธุรกิจโมบาย ได้วางแผนผนวกกับฐานลูกค้า 3BB ที่มีอยู่หลายล้านครัวเรือน ซึ่งเป็นฐานลูกค้าหลัก พร้อมจะขยายความครอบคลุมไปถึงลูกค้ากลุ่มอื่นๆ โดยเน้นหนักกลุ่มลูกค้ามือถือ
ทั้งนี้ การทำธุรกิจ 4G จะดำเนินการทุกอย่างภายใต้บริษัท แจส โมบาย บรอดแบนด์ จำกัด และจะไม่มีผลกระทบต่อสถานะการเงินของบริษัทแต่อย่างใด ขณะที่บริษัทมีแหล่งเงินทุนที่หลากหลาย โดยคาดว่าจะใช้เงินลงทุนพัฒนาโครงข่าย 4G ราว 2 หมื่นล้านบาทภายใน 3 ปี และตั้งเป้าลูกค้าในปีแรกไว้ที่ 2 ล้านราย และจากนั้นจะเพิ่มเป็น 5 ล้านรายภายใน 3 ปี
อย่างไรก็ตาม ยืนยันว่า JAS จะไม่มีแผนเพิ่มทุนอย่างแน่นอน แม้ว่าบริษัทลูกจะชนะการประมูลในราคาสูงถึง 75,654 ล้านบาท เพราะเป็นภาระของบริษัทลูก โดยบริษัทยังมีแผนจะส่งบริษัทดังกล่าวเข้าระดมทุนในตลาดหลักทรัพย์ภายใน 3 ปีข้างหน้าอีกด้วย

MThai News

