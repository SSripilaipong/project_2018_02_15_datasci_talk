AIS ระบุตัดสินใจไม่ประมูลคลื่น 900 MHz  ทำให้มีเงินทุนขยายโครงข่าย 3G และ 4G เต็มที่
นายสมชัย เลิศสุทธิวงค์ ประธานเจ้าหน้าที่บริหาร บมจ. แอดวานซ์ อินโฟร์ เซอร์วิส (ADVANC) หรือ AIS  เปิดเผยว่า บริษัท แอดวานซ์ ไวร์เลส เน็ทเวอร์ค จำกัด (AWN) ในเครือAIS ได้ตัดสินใจไม่ประมูลใบอนุญาตคลื่นความถี่ 900 MHz ต่อ เนื่องจากพิจารณาแล้วว่า มูลค่าดังกล่าวเป็นราคาที่ไม่เหมาะสมทางธุรกิจและไม่ก่อให้เกิดมูลค่าเพิ่มแก่บริษัทรวมถึงผู้ถือหุ้น

อย่างไรก็ตาม การที่ตัดสินใจไม่ประมูลคลื่น 900 MHz จะทำให้บริษัทยังคงมีความแข็งแกร่งด้านการเงินและมีกำลังในการพัฒนาคุณภาพพร้อมกับการดูแลลูกค้าอย่างไร้ขีดจำกัด ไม่ว่าจะเป็นการลงทุนโครงข่าย 4G, การขยายโครงข่าย 3G ต่อเนื่อง, การขยาย AIS ไฟเบอร์

รวมถึงการมอบสิทธิพิเศษต่างๆ ในการพัฒนางานด้านบริการลูกค้า โดยการสร้างสรรค์บริการด้วยนวัตกรรมใหม่ๆ และบริการที่สอดคล้องกับยุคดิจิทัล อันจะเป็นการอัดฉีดเม็ดเงินเข้าสู่ระบบเศรษฐกิจอีกทางหนึ่งอย่างชัดเจน
นอกจากนี้ AIS ยังมีคลื่นความถี่ที่เพียงพอในการพัฒนาเครือข่ายให้มีคุณภาพ ประกอบด้วย คลื่นความถี่ 2100 MHz จำนวน 15 MHz ซึ่งปัจจุบันสามารถให้บริการ 3G ได้ทั่วประเทศ มีโครงข่ายครอบคลุมร้อยละ 98 ของประชากรทั้งหมด โดยมีอายุการใช้งานไปอีก 12ปี
รวมถึงการได้คลื่นความถี่ 1800 MHz จำนวน 15 MHz อายุการใช้งาน 18 ปี มาเพิ่มเติมจะเปิดให้บริการ 4G ภายในเดือนมกราคม 2559 และล่าสุดยังได้ร่วมมือกับบริษัท ทีโอที จำกัด (มหาชน) ในการนำคลื่น 2100 MHz จำนวน 15 MHz เข้ามาร่วมให้บริการ ซึ่งทำให้ทีโอทีมีรายได้ต่อเนื่องและเอไอเอส มีเสถียรภาพในการให้บริการ 4จี แก่ผู้บริโภคมากขึ้น


DTAC แถลงแนวทางธุรกิจ หลังไม่ชนะประมูล 4G
DTAC เผย การไม่ได้คลื่นจากการประมูล 4G จะไม่ส่งผลกระทบต่อแผนงาน โดยจะเดินหน้าขยายโครงข่ายเพิ่ม
นายลาร์ส นอร์ลิ่ง ประธานเจ้าหน้าที่บริหาร บมจ.โทเทิ่ล แอ็คเซ็ส คอมมูนิเคชั่น (DTAC) หรือ ดีแทค  กล่าวว่า บริษัท ดีแทค ไตรเน็ต จำกัด ได้พยายามอย่างเต็มที่ในการประมูลคลื่น 900 MHz แต่การไม่ได้คลื่นจากการประมูลครั้งนี้จะไม่ส่งผลกระทบต่อแผนงานและเป้าหมายทางธุรกิจของดีแทคแต่อย่างใด

ทั้งนี้ ปัจจุบัน ดีแทคยังถือครองคลื่นความถี่เพื่อให้บริการทั้ง 2G 3G และ 4G อยู่มากถึง 35-40% ของภาพรวมคลื่นความถี่ที่นำออกมาให้บริการ โดยดีแทคจะยังเร่งขยายโครงข่ายการให้บริการ 4G คลื่นความถี่ 1800 MHz บนแบนด์วิธที่กว้างถึง 15 MHz และ 4G บนคลื่นความถี่ 2100 MHz ครอบคลุมพื้นที่ในกรุงเทพฯ และปริมณฑล และอีกมากกว่า 40 จังหวัดทั่วประเทศ

อย่างไรก็ตามดีแทคจะขยายเพิ่มโครงข่าย 4G บนคลื่น 1800 MHz ในพื้นที่ต่างจังหวัดอีก 2,200 สถานีให้แล้วเสร็จ ภายในช่วงแรกของต้นปีหน้า และจะขยายเพิ่มพื้นที่การให้บริการ 4G บนคลื่น 2100 MHz ให้ครอบคลุมทั่วทุกจังหวัดทั่วประเทศภายในครึ่งปีแรกของปีหน้า

MThai News
