‘ออมสิน’ เผย เตรียมปรับขึ้นค่าแท็กซี่ภายในสนามบินเพิ่ม 25-45 บาท ปีหน้า
นายออมสิน ชีวะพฤกษ์ รัฐมนตรีช่วยว่าการกระทรวงคมนาคม  เปิดเผยว่า หลังผู้ประกอบการรถแท็กซี่ภายในสนามบินสุวรรณภูมิ และดอนเมือง เข้าหารือถึงการปรับขึ้นค่าธรรมเนียม หรือ เซอร์ชาร์จนั้น ขณะนี้อยู่ระหว่างพิจารณารายละเอียดมาตรการแก้ไขปัญหาและพัฒนาคุณภาพบริการแท็กซี่ เพื่อลดภาระต้นทุนให้แก่ผู้ขับ คาดว่าจะใช้เวลาอีกระยะหนึ่ง และไม่น่าจะปรับขึ้นราคาได้ในปีนี้แน่นอน

ก่อนหน้านี้รถแท็กซี่มาตรฐานทั่วไป หรือ แท็กซี่ขนาดเล็ก ได้ยื่นข้อเสนอขอปรับขึ้นค่าเซอร์ชาร์จจากเที่ยวละ 50 บาทต่อคัน เป็น 75 บาทต่อคัน ส่วนแท็กซี่ขนาดใหญ่ หรือ แท็กซี่แวน ขอปรับจากเที่ยวละ 50 บาท เป็นเที่ยวละ 95 บาทต่อคัน ซึ่งตัวเลขนี้กระทรวงคมนาคมได้พิจารณาแล้วเห็นว่า เป็นอัตราที่มีความเหมาะสมสะท้อนต้นทุนที่แท้จริงของแท็กซี่และจะนำมาใช้เป็นข้อมูลในการพิจารณาปรับเปลี่ยนค่าเซอร์ชาร์จรวมกับการขึ้นค่าโดยสารแท็กซี่ระยะสองอีก 5 %
สำหรับข้อเสนอของแท็กซี่สนามบิน ที่ต้องการให้กรมการขนส่งทางบก จัดทำมิเตอร์ค่าโดยสารแยกต่างหากจากมิเตอร์แท็กซี่ทั่วไป โดยแท็กซี่สนามบินจะมีค่าโดยสารที่สูงกว่านั้นไม่เห็นด้วย เพราะกรมการขนส่งทางบก ไม่สามารถควบคุมพื้นที่การให้บริการของแท็กซี่สนามบินได้ หากแอบนำไปวิ่งให้บริการภายนอก ก็ถือว่าเป็นการเอาเปรียบผู้โดยสาร

ขณะที่ข้อเสนอขอใช้ค่าโดยสารแบบเหมาโดยไม่กดมิเตอร์นั้น ก็ไม่สามารถทำได้เช่นกัน เพราะผิดกฎหมาย รวมทั้งการตกลงราคาเหมายังไม่มีมาตรฐานราคาที่ชัดเจนอาจทำให้ผู้บริโภคเสียเปรียบ
อย่างไรก็ตาม มีรายงานแจ้งว่ากระทรวงคมนาคม อาจจะพิจารณาการปรับขึ้นค่าเซอร์ชาร์จ และค่าโดยสารรอบที่ 2 โดยการขึ้นค่าเซอร์ชาร์จในปีหน้าอย่างแน่นอน เนื่องจากมาตรการที่บริษัทท่าอากาศยานไทย จำกัด มหาชน หรือ ทอท. นำเสนอไม่สามารถช่วยเพิ่มจำนวนรอบเที่ยววิ่งให้แท็กซี่จาก 4 เที่ยวต่อวัน เป็น 5-6 เที่ยวต่อวันตามที่นำเสนอไว้ ขณะที่การปรับขึ้นค่าโดยสารรอบที่ 2 เป็นเงื่อนไขที่กระทรวงฯ ตกลงไว้กับกลุ่มแท็กซี่ซึ่งมีการเลื่อนระยะเวลาการพิจารณามาหลายครั้งแล้ว

MThai News
