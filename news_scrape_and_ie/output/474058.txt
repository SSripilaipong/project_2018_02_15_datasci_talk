LG ประเทศไทยเตรียมหยุดแผนกโทรศัพท์มือถือหลังสู้ตลาดสมาร์ทโฟนไม่ไหว ย้ำไม่ลอยแพลูกค้าเดิม รวมถึงพนักงานแน่นอน
ผู้บริหารของ LG ประเทศไทยเปิดเผยว่าจะมีการยกเลิกการทำงานของแผนกโทรศัพท์มือถือ ถึงไตรมาส 4 ปี 2016 และ จะกลับมาใหม่พร้อมผลิตภัณฑ์ที่ดีที่สุด ที่จะสามารถแข่งขันในตลาดได้อย่างสมศักดิ์ศรีกับยักษ์ใหญ่ โดยยืนยันจะไม่มีการลอยแพพนักงานโดยจะให้พนักงานส่วนนี้ย้ายไปทำงานในแผนกอื่นๆ ตามความเหมาะสม ส่วนลูกค้าเดิมที่ซื้อโทรศัพท์มือถือ ทาง LG จะยังให้บริการผ่านศูนย์บริการทั่วประเทศเหมือนเดิม

อย่างไรก็ตาม หมายความว่าหลังจากปี 2016 จะไม่มีโทรศัพท์มือถือรุ่นใหม่จาก LG เข้ามาทำตลาดอย่างเป็นทางการในประเทศไทย ขณะที่ LG ได้ออกมาโพสเฟสบุ๊คชื่อ LG Life’s Good ชี้แจงถึงกรณีดังกล่าว โดยระบุว่า
“กรณีข่าวเกี่ยวกับธุรกิจมือถือแอลจีนั้น บริษัท แอลจี อีเลคทรอนิคส์ (ประเทศไทย) จำกัด ขอชี้แจงว่าการให้บริการหลังการขายยังคงมีอยู่ตามปกติ โดยตั้งแต่เดือนมกราคม 2559 ทางแอลจีจะปรับกลยุทธ์ในการดำเนินธุรกิจผลิตภัณฑ์โทรศัพท์มือถือ และคาดการณ์ว่าจะนำสินค้ารุ่นใหม่ๆ กลับเข้าสู่ตลาดประเทศไทยอีกครั้ง ในช่วงไตรมาส 4 ปี 2559 นี้ อย่างไรก็ตาม บริษัทฯ ขอเรียนว่า แอลจีจะยังคงสร้างสรรค์นวัตกรรมเพื่อยกระดับชีวิตของผู้บริโภคให้ดียิ่งขึ้นต่อไป สอดคล้องกับแนวคิดของเราคือ “Innovation for a Better Life” หรือ “นวัตกรรมเพื่อชีวิตที่ดีกว่า” ให้แก่ผู้บริโภคชาวไทยเช่นเดิม”


ขอบคุณภาพจาก  เพจ LG Life’s Good
MThai News
