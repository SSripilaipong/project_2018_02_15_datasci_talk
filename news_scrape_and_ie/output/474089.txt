กระทรวงการคลัง เสนอ ครม.  ยกเว้นภาษี เงินได้บุคคลธรรมดาช่วงปีใหม่ เมื่อซื้อสินค้า-บริการ ไม่เกิน 15,000 บาท
วันนี้ (22 ธ.ค. 58) มีรายงานว่า กระทรวงการคลังได้เสนอ คณะรัฐมนตรี (ครม.) พิจารณามาตรการภาษีเพื่อการกระตุ้นเศรษฐกิจในช่วงปลายปี 2558 ได้แก่ มาตรการยกเว้นภาษีเงินได้บุคคลธรรมดา สำหรับเงินได้เท่าที่ได้จ่ายเป็นค่าซื้อสินค้าหรือค่าบริการในระหว่างวันที่ 25-31 ธ.ค. 58

จากผู้ประกอบกิจการจดทะเบียนภาษีมูลค่าเพิ่ม ตามจำนวนที่จ่ายจริง แต่ไม่เกิน 15,000 บาท โดยให้ผู้มีเงินได้ต้องมีหลักฐานการซื้อสินค้าหรือรับบริการเป็นใบกำกับภาษีเต็มรูปแบบตาม ม.86/4 แห่งป.รัษฎากร แต่ไม่รวมถึงการซื้อสุรา เบียร์ ไวน์ ยาสูบ น้ำมัน และก๊าซสำหรับเติมยานพาหนะ รถยนต์ รถจักรยานยนต์ เรือ
ดังนั้นเมื่อรวมกับมาตรการตามกฎกระทรวงมีผลใช้บังคับก่อนหน้านี้ตั้งแต่วันที่ 16 ธ.ค. 58 ถึง วันที่ 31 ธ.ค. 58 กรณีเงินได้เท่าที่จ่ายเป็นค่าบริการให้แก่ผู้ประกอบการธุรกิจท่องเที่ยวหรือที่ได้จ่ายเป็นค่าโรงแรมภายในประเทศ ตามจำนวนที่จ่ายจริง แต่ไม่เกิน 15,000 บาท
ทำให้กระทรวงการคลังมีมาตรการภาษีเพื่อการกระตุ้นเศรษฐกิจในช่วงปลายปี 58 รวม 2 มาตรการ จำนวน 30,000 บาท โดยนายอภิศักดิ์ ตันติวรวงศ์ รมว.คลังจะแถลงเปิดกล่องของขวัญอย่างเป็นทางการที่กรมสรรพากร กระทรวงการคลัง ในวันที่ 25 ธ.ค.นี้

ขอบคุณข้อมูล  ประชาชาติธุรกิจ
MThai News
