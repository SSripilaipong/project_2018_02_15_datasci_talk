สนามบินดอนเมืองเปิดให้บริการอาคาร 2 วันนี้ โดยให้บริการเที่ยวบินในประเทศ
จากการที่สนามบินดอนเมืองประสบปัญหาอาคารรองรับผู้โดยสารมีขนาดไม่เพียงพอกับจำนวนผู้โดยสาร ส่งผลให้สถานที่เกิดการแออัดเป็นอย่างมาก ทางบริษัท ท่าอากาศยานไทย จำกัด (มหาชน) หรือ ทอท. จึงได้มีแผนพัฒนาสถานที่ โดยการปรับปรุงอาคาร 2 เพื่อรองรับผู้โดยสารที่มีจำนวนมากขึ้น

ล่าสุด ผู้สื่อข่าวรายงานว่า ในวันนี้ (24 ธ.ค.) สนามบินดอนเมือง ได้เปิดใช้อาคาร 2 อย่างเป็นทางการ โดยเริ่มตั้งแต่เวลา 04.00 น.ของวันที่ 24 ธ.ค. 2558 เป็นต้นไป สำหรับเที่ยวบินในประเทศของสายการบินต่างๆ ที่จะบินจากท่าอากาศยานดอนเมือง จะต้องมาเช็คอินขึ้นเครื่องที่ อาคารผู้โดยสาร 2 หรือ เทอร์มินอล 2 ทั้งนี้การเปิดอาคารดังกล่าวจะช่วยแบ่งเบาความคับคั่งของท่าอากาศยานดอนเมืองได้ เนื่องจากมีอัตราการเติบโตของผู้โดยสารกว่าร้อยละ 20 หรือ 28,500,000 คน
นอกจากนี้ ในวันเปิดให้บริการอาคาร 2 จะมี 4 สายการบิน เปิดจุดเช็คอินเคาน์เตอร์ คือ ไทยแอร์เอเชีย นกแอร์ ไทยไลอ้อนแอร์ และไทยสมายล์ ซึ่งให้บริการเที่ยวบินทั้งขาเข้าและขาออก รวม 438 เที่ยวบินต่อวันโดยหลังเปิดอาคาร 2 จะทยอยปรับปรุงอาคารผู้โดยสาร 1
โดยเคาน์เตอร์เช็คอินที่อาคารผู้โดยสาร 2 ดอนเมือง เป็นดังนี้
Row 9 ไทยแอร์เอเชีย 
 Row 10 ไทยแอร์เอเชีย 
 Row 11 อาร์แอร์ไลน์, โอเรียนท์ ไทย, ไทยไลอ้อนแอร์ 
 Row 12 ไทยไลอ้อนแอร์, ไทยสมายล์ 
 Row 14 นกแอร์ 
 Row 15 นกแอร์
นอกจากนี้ รถบริการสาธารณะที่ให้บริการหน้าชานชาลาขาเข้า จะเปลี่ยนแปลงจุดจอดบริการด้วย คือ
– รถโดยสารปรับอากาศ LimoBus เส้นทาง ดอนเมือง-ถนนข้าวสาร และ ดอนเมือง-สวนลุมพินี จอดที่ระหว่างประตู 8 ชานชาลาขาเข้า อาคาร 1 ค่าโดยสาร 150 บาทตลอดสาย ***เฉพาะระหว่างวันที่ 30 ธ.ค. 2558 ถึงวันที่ 2 ม.ค. 2559 ให้บริการโดยสารฟรี
– รถโดยสารประจำทางปรับอากาศ (ยูโรทู) องค์การขนส่งมวลชนกรุงเทพฯ (ขสมก.) สาย A1 ดอนเมือง-สถานีรถไฟฟ้า BTS หมอชิต และสาย A2 ดอนเมือง-อนุสาวรีย์ชัยสมรภูมิ จอดที่ระหว่างประตู 6-8 ชานชาลาขาเข้า อาคาร 1 ค่าโดยสาร 30 บาทตลอดสาย
– รถ Shuttle bus วิ่งระหว่างท่าอากาศยานดอนเมือง – ท่าอากาศยานสุวรรณภูมิ จอดที่ระหว่างประตู 6-8 ชานชาลาขาเข้า อาคาร 1 ให้บริการฟรีเฉพาะผู้ที่มีบัตรโดยสารต้นทางกรุงเทพฯ (สุวรรณภูมิ)
– รถแท็กซี่ จะจอดใต้อาคารจอดรถ 7 ชั้น (ถัดจากอาคาร 2)
ด้าน  นายเฉลิมชัย กิจรุ่งเรือง เจ้าหน้าที่ฝ่ายอำนวยการท่าอากาศยานดอนเมือง  เปิดเผยว่า วันนี้ (24 ธ.ค.) เป็นวันแรกของการเปิดใช้อาคาร 2 อาคารผู้โดยสารภายในประเทศอย่างเป็นทางการ ซึ่งตั้งแต่เวลา 03.00 น. เริ่มมีผู้โดยสารทยอยเดินทางกันมาที่ท่าอากาศยานดอนเมือง
ทั้งนี้ ทางท่าอากาศยานดอนเมืองได้จัดเจ้าหน้าฝ่ายบริการ ประชาสัมพันธ์ เจ้าหน้าที่รักษาความปลอดภัย คอยให้บริการผู้โดยสาร และคอยเฝ้าระวังปัญหาที่อาจเกิดขึ้น เพื่อนำไปปรับปรุงแก้ไขให้เร็วที่สุด โดยชั้นที่ 3 ถือเป็นหัวใจหลัก เพราะเป็นชั้นที่ต้องรองรับผู้โดยสารจำนวนมาก
อย่างไรก็ตาม ตั้งแต่ช่วงเช้าจนถึงขณะนี้ยังไม่พบปัญหาใด ๆ ส่วนห้องน้ำนั้นสามารถเปิดใช้บริการได้เพียงแห่งเดียวเท่านั้น คือห้องน้ำฝั่งทิศใต้ ขณะที่ห้องน้ำฝั่งทิศเหนือยังอยู่ระหว่างการปรับปรุงคาดว่าอีก 2 วัน จะเปิดใช้ได้ ทั้งนี้ในช่วงเวลา 10.00 – 15.00 น. จะต้องติดตามสถานการณ์อย่างใกล้ชิด เนื่องจากช่วงเวลาดังกล่าวจะมีผู้โดยสารมาใช้บริการเป็นจำนวนมาก

MThai News
