รัฐบาลสั่งทุกกระทรวงจัดของขวัญปีใหม่ให้ประชาชน เน้นลดค่าครองชีพ เพื่อเป็นขวัญและกำลังใจแก่คนไทย
สำหรับในช่วงเทศกาลปีใหม่ที่จะถึงนี้  พล.อ.ประยุทธ์ จันทร์โอชา นายกรัฐมนตรี และ หัวหน้าคณะรักษาความสงบแห่งชาติ (คสช.)  ได้จัดโครงการทางด้านเศรษฐกิจภายใต้แนวคิด “ของขวัญปีใหม่จากรัฐบาลไทย นำความเป็นไทยสู่ใจประชาชน” โดยสั่งการให้แต่ละกระทรวง จัดหาของขวัญปีใหม่ 2559 ให้กับประชาชน เพื่อกระตุ้นกำลังซื้อ และลดค่าครองชีพของประชาชน ให้เป็นของขวัญแจกจ่ายแก่คนไทย

เริ่มจาก  กระทรวงการคลัง  สั่งการให้ 3 ธนาคารเฉพาะกิจของรัฐ ได้แก่ ธนาคารออมสิน, ธนาคารเพื่อการเกษตรและสหกรณ์การเกษตร (ธ.ก.ส.) และธนาคารอาคารสงเคราะห์ (ธอส.) โปรโมชั่นให้กับประชาชนที่เป็นลูกค้าชั้นดี โดย “ธนาคารออมสิน” และ “ธ.ก.ส.” ลดอัตราดอกเบี้ย 3%-5% สำหรับลูกค้าที่ชำระเงินค่างวดเงินกู้ครบตามกำหนดระยะเวลา รวมทั้ง “ธ.ก.ส.” ยังมีโครงการพิเศษขยายกรอบเงินกู้ วงเงิน 50,000 ล้านบาท อัตราดอกเบี้ย 4% แก่เกษตรกร สถาบันทางการเกษตรและวิสาหกิจชุมชน ในโครงการเกี่ยวกับการรักษาสิ่งแวดล้อม พลังงานสะอาด อาหารปลอดภัย
ส่วน “ธ.อ.ส.” แจกของขวัญโดยคืนเงินให้ลูกค้าที่ชำระเงินกู้ครบตามเกณฑ์ รายละ 1,000 บาท สำหรับลูกค้าที่มีประวัติการผ่อนชำระหนี้ดี ย้อนหลังในระยะเวลา 3 ปีที่ผ่านมา ซึ่งมีวงเงินกู้ทุกบัญชีรวมกันไม่เกิน 500,000 บาท และสามารถขอรับเงินจำนวนดังกล่าวได้ตั้งแต่วันที่ชำระเงินค่างวดเดือน ธ.ค.2558-29 ก.พ.2559 และมีการคืนดอกเบี้ย 1%-3% ของดอกเบี้ยที่ลูกค้าจ่ายในปี 2558 ที่มีวงเงินกู้ไม่เกิน 2 แสนบาท ซึ่งต้องเป็นลูกค้าที่มีประวัติดีตั้งแต่ 1 ปีขึ้นไป รวมถึงมีการให้ลูกค้าสินเชื่อเดิมที่มีวินัยทางการเงินดีไม่น้อยกว่า 1 ปี สามารถกู้เพิ่มได้ วงเงินสูงสุดไม่เกิน 40,000 บาท โดยไม่ต้องใช้หลักประกัน
ต่อมา  กระทรวงพาณิชย์  จัดกิจกรรมลดค่าครองชีพโดยจัดงาน “เทใจคืนสุขเทศกาลปีใหม่” ดึงห้างร้านทั่วประเทศ 13,500 แห่ง ลดราคาใหญ่ส่งท้ายปี พร้อมสั่ง “ร้านฉลาดซื้อ ประหยัดใช้” ของกระทรวงพาณิชย์ฯ ใน 43 จังหวัด ลดราคาสูงสุด 80 เปอร์เซ็นต์  โดยงานมีระหว่างวันที่ 17  ถึง  27 ธันวาคม 2558 นอกจากนี้ยังจัดงานตลาดนัดสินค้าชุมชน “ตลาดคลองผดุงกรุงเกษม” ระหว่างวันที่ 1 ถึง 25 ธันวาคม 2558 รวมถึงจัดงานโอทอป ซิตี้ ระหว่างวันที่ 23 ถึง 30 ธันวาคม นี้ ณ อาคารชาเลนเจอร์ อิมแพค เมืองทองธานี
ขณะที่  กระทรวงคมนาคม  ส่งของขวัญปีใหม่เป็นการยกเว้นธรรมเนียมทางหลวงพิเศษหมายเลข 7 (สายกรุงเทพฯ-ชลบุรี) และทางหลวงพิเศษหมายเลข 9 (สายบางปะอิน-บางพลี) ทางพิเศษบูรภาวิถี (สายบางนา-ชลบุรี) ในช่วงปีใหม่ 2559 รวมถึงโครงการตั้งจุดบริการประชาชนอำนวยความสะดวกและความปลอดภัย บริเวณด่านเก็บค่าผ่านทางพิเศษ นอกจากนี้ยังขยายเวลาให้บริการรถไฟฟ้าของ BTS และ MRT ในวันที่ 31 ธ.ค.2558 และวันที่ 1 ม.ค.2559 ออกไปถึงเวลา 02.00 น.
ด้าน  การรถไฟแห่งประเทศไทย (ร.ฟ.ท.)  จัดเดินขบวนรถพิเศษสายเหนือและสายตะวันออกเฉียงเหนือเพิ่มขึ้น รวมทั้งเปิดเดินรถขบวนพิเศษรองรับผู้โดยสารตกค้าง หากเกิดกรณีที่ขบวนรถประจำ 228 ขบวน
นอกจากนี้ยังมีโครงการสิทธิประโยชน์โทรฟรีทุกโครงข่ายทั่วประเทศในการโทรศัพท์ไปยังเลขหมายปลายทาง ทั้งที่เป็นโทรศัพท์ประจำที่ และโทรศัพท์เคลื่อนที่ ระหว่างวันที่ 30 ธ.ค.2558-2 ม.ค.2559 อีกทั้งยังมีโครงการ Free-Wifi แก่ผู้ใช้บริการโทรศัพท์ เพื่ออวยพรส่งความสุข ติดต่อสื่อสารและการทำธุรกรรมต่างๆ ณ ที่ทำการสถานีเดินรถของ บขส.
สำหรับ  กระทรวงการท่องเที่ยวและกีฬา  จัดกิจกรรมส่งท้ายปีเก่าต้อนรับปีใหม่ (Thailand Countdown 2016) ระหว่างวันที่ 27 ธ.ค.2558-2 ม.ค.2559 ที่บริเวณท่ามหาราช สวนนาคราภิรมย์ ท่าเตียน และตลาดยอดพิมาน รวมถึงบริเวณแม่น้ำเจ้าพระยาตั้งแต่สะพานกรุงธนจนถึงสะพานพระราม 9


MThai News
