แจสโมบายฯ แถลงความคืบหน้าในการดำเนินงานหลังจากชนะการประมูล 4G พร้อมให้ความเชื่อมั่นในการดำเนินธุรกิจ
เวลา 11.00 น. วันที่ 24 ธ.ค. บริษัท แจสโมบาย บรอดแบรด์ หรือ JASMBB ซึ่งเป็นบริษัทในเครือของ บริษัท จัสมิน อินเตอร์เนชั่นแนล จำกัด (มหาชน) หรือ JAS ได้จัดแถลงข่าวความคืบหน้าในการดำเนินธุรกิจ 4G หลังจากชนะการประมูลคลื่นความถี่ย่าน 900 MHz ใบอนุญาตที่ 1 นำโดย  คุณพิชญ์ โพธารามิก กรรมการบริษัท แจสโมบายบรอดแบนด์ จำกัด  เป็นประธานแถลงข่าวในครั้งนี้

คุณพิชญ์  กล่าวว่า รู้สึกมีความยินดีเป็นอย่างยิ่ง ที่ บริษัท แจสโมบาย บรอดแบรด์ หรือ JASMBB ได้รับความสนใจจากสถาบันการเงิน พันธมิตร คู่ค้า นักลงทุน และ ลูกค้า เป็นอย่างมาก โดยทางบริษัทฯ จะเร่งผลักดัน ‘JASMBB’ เข้าระดมทุนในตลาดหลักทรัพย์แห่งประเทศไทยทันที เนื่องจากมีระเบียบกำหนดให้สาธารณูปโภคพื้นฐานที่เกี่ยวกับระบบโทรคมนาคมไว้อยู่แล้ว และยังเป็นการสร้างความเชื่อมั่นให้กับนักลงทุนว่าจะไม่มีการเพิ่มทุนใน JAS แน่นอน


อีกทั้งหลังจากการแถลงแนวทางการดำเนินธุรกิจเมื่อวันที่ 21 ธันวาคม ที่ผ่านมา ยังได้รับการตอบรับจากสถาบันการเงิน โดยมีการสนับสนุนทางการเงินทั้งโครงการจากธนาคารพาณิชย์ชั้นนำของประเทศอย่างธนาคารกรุงเทพ จำกัด (มหาชน) นอกจากนี้ ยังได้รับการสนับสนุนด้านอุปกรณ์โครงข่าย จากบริษัท หัวเหว่ย ซึ่งเป็นผู้จำหน่ายอุปกรณ์หลักของโครงข่ายในลักษณะของ Supplier Credit ที่ผ่อนชำระได้อีกด้วย


คุณพิชญ์  กล่าวต่อว่า สำหรับการดำเนินการนั้น ขณะนี้ได้ทำการกำหนดจุดสถานีฐานทั้งประเทศและเริ่มดำเนินการติดตั้งสถานีฐานไว้เป็นบางส่วนแล้ว โดยบางส่วนได้เช่าจากรัฐวิสาหกิจ
ทั้งนี้ จากการทำเซอร์เวย์ความต้องการของลูกค้าพบมีลูกค้าให้ความสนใจที่จะทดลองผู้ประกอบการรายใหม่เป็นอย่างมาก ซึ่งจำนวนหนึ่งได้แสดงความจำนงที่จะใช้บริการและเริ่มจองบ้างแล้ว โดยบริษัทฯ มั่นใจว่า ภายใน 1ปี จะมีลูกค้าถึง 2 ล้านราย และ ปีที่ 3 จะมีลูกค้าไม่น้อยกว่า 5 ล้านรายอย่างแน่นอน

อย่างไรก็ตาม คาดว่าเมื่อชำระเงินงวดแรก พร้อมแบงก์การันตีให้ กสทช.เรียบร้อยแล้ว จะเริ่มเปิดให้บริการได้ทันที

MThai News
