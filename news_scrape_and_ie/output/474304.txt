กรมการค้าภายใน ระบุ ผู้ประกอบการขนส่งสินค้าทางบก ยอมลดค่าบริการลง 5 – 10% ภายในเดือน ม.ค. ปีหน้า
นางสาววิบูลย์ลักษณ์ ร่วมรักษ์ อธิบดีกรมการค้าภายใน กระทรวงพาณิชย์  กล่าวภายหลังหารือกับผู้ประกอบการในกลุ่มขนส่ง สินค้าทางบก  ว่า ลักษณะของผู้ประกอบการขนส่งในปัจจุบัน มีการทำธุรกิจอยู่ 2 ลักษณะ คือ ร้อยละ 30 เป็นกลุ่มผู้ประกอบการรายใหญ่ ที่ทำสัญญาไว้กับผู้ผลิตสินค้า หากราคาน้ำมันลดลงจะปรับลดราคาค่าขนส่งลงด้วย ซึ่งส่วนนี้ได้ทยอยปรับลดค่าขนส่งลงไปแล้ว

ขณะที่อีกร้อยละ 70 เป็นกลุ่มผู้ประกอบการขนาดกลางและขนาดเล็ก ยืนยันว่า จะปรับลดค่าขนส่งลงอีก ร้อยละ 5 – 10 ตามแต่ศักยภาพของผู้ประกอบการแต่ละราย ตั้งแต่เดือนมกราคม 2559 ซึ่งจะช่วยให้ราคาสินค้าตามห้างฯ ร้านทั่วไปปรับลดลงตามค่าขนส่งผลเฉลี่ยที่ 10 สต. ถึง 10 บาทต่อชิ้น ตามขนาดน้ำหนักของสินค้าและมูลค่าของสินค้า มีผลตั้งแต่วันที่ 1 ม.ค. 59 เพื่อมอบเป็นของขวัญปีใหม่ให้กับประชาชน รวมถึงเป็นไปตามกลไกลตลาด
สำหรับราคาสินค้าที่ผ่านมา กรมฯ ได้ร่วมหารือกับผู้ผลิตและปรับลดไปแล้วจำนวน 3 ครั้ง โดยในครั้งนี้จะต้องดูว่าสินค้าชนิดใดได้ประโยชน์จากการปรับลดลงของค่าขนส่งและสามารถปรับลดราคาได้อย่างไรบ้าง ซึ่งทางกรมจะมีการติดตามสถานการณ์อย่างต่อเนื่อง

ติดตามข่าวเศรษฐกิจอื่น ๆ ที่น่าสนใจได้ที่นี่  news.mthai.com/economy
MThai News
