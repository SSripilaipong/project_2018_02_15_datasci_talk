สาธารณสุข เผย บัตรทองใช้งบสูง 16-17% ดันแนวทางประชารัฐร่วมจ่ายป้องกัน รพ.ล้ม
เมื่อวันที่ 24 ธันวาคม  นพ.ปิยะสกล สกลสัตยาทร รัฐมนตรีว่าการกระทรวงสาธารณสุข (สธ.)  เปิดเผยว่า สำหรับระบบหลักประกันสุขภาพแห่งชาติ หรือ บัตรทอง แนวโน้มการใช้งบประมาณสูงขึ้นอย่างต่อเนื่องจนปัจจุบัน สัดส่วนอยู่ที่ 16-17% คิดเป็น 4.6% ของผลิตภัณฑ์มวลรวมภายในประเทศ (จีดีพี) ซึ่งบางประเทศที่มีระบบเช่นเดียวกับประเทศไทยสามารถอยู่ได้ แต่มีการร่วมกันรับผิดชอบ ประเทศไทยจึงจำเป็นต้องมีการหาแนวทางใหม่
ซึ่งในปี 2559 ประชารัฐจะต้องร่วมสร้างความมั่นคงและยั่งยืนของระบบหลักประกันสุขภาพแห่งชาติ โดยจะให้รัฐบาลรับผิดชอบเพียงฝ่ายเดียวไม่ไหว ซึ่งขณะนี้คณะกรรมการจัดทำแนวทางเพื่อระดมทรัพยากรเพื่อความยั่งยืนของระบบหลักประกันสุขภาพที่มี นพ.สุวิทย์ วิบุลผลประเสริฐ เป็นประธานและนายอัมมาร สยามวาลา เป็นที่ปรึกษา ทั้งนี้ต้องมีเงินจากทางอื่นมาช่วยระบบ นอกเหนือจากงบประมาณจากรัฐบาลอย่างเดียว
“ทุกคนบอกว่าถ้าพูดเรื่องให้ประชาชนร่วมจ่ายจะถูกตี แต่ผมก็ต้องยอมให้ถูกตี ถ้าไม่มีใครกล้าที่จะปรับปรุงระบบ ก็จะต้องปล่อยให้หลักประกันแห่งชาติเจ๊ง เรื่องนี้ถ้าใครไม่เห็นด้วยก็ต้องเสนอแนวทางมาให้ว่าจะให้ทำอย่างไร ถ้าบอกว่าประชารัฐร่วมกันแล้วไม่ดี ก็ต้องบอกมาว่าที่ดีต้องทำอย่างไร จะพัฒนาประเทศอย่างไร แต่ประชารัฐต้องมีส่วนร่วมเรื่องหลักประกันสุขภาพฯ ทำให้มีความมั่นคงและยั่งยืน ต้องเดินหน้าและยืนอยู่บนความจริง
ซึ่งการที่ประชารัฐจะร่วมกันก็มีหลายรูปแบบมากมาย ต้องมาคุยกันด้วยเหตุและผล ไม่ใช่ตีก่อนเลย และในวันที่ 29 ธันวาคม 2558 จะเชิญคณะกรรมการที่มี นพ.สุวิทย์เป็นประธานมาประชุมร่วมกัน จากนั้นจะตั้งคณะทำงานเพื่อเดินหน้าต่อทันที และยินดีมากหากภาคประชาชนจะเข้ามาร่วมเสนอแนวทาง เพราะทุกคนเป็นเจ้าของประเทศเหมือนกัน ปัญหาต้องได้รับการแก้ไข”  นพ.ปิยะสกลกล่าว


ขอบคุณข้อมูลจาก  ประชาชาติธุรกิจ
ติดตามข่าวเศรษฐกิจอื่น ๆ ที่น่าสนใจได้ที่นี่  news.mthai.com/economy
MThai News

