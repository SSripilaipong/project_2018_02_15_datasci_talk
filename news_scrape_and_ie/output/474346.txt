สมาคมธนาคารไทย สนับสนุนการท่องเที่ยวปีใหม่  ยกเว้นค่าธรรมเนียมถอนเงิน ข้ามเขตผ่านเอทีเอ็มทั่วประเทศ 31 ธ.ค. – 3 ม.ค.
นายกอบศักดิ์ ดวงดี เลขาธิการสมาคมธนาคารไทย เปิดเผยว่า สมาคมธนาคารไทย พร้อมสนับสนุนการท่องเที่ยวในช่วงเทศกาลปีใหม่ โดยมีมติเห็นชอบร่วมกันของธนาคารสมาชิก ยกเว้นค่าธรรมเนียมถอนเงินข้ามเขตผ่านตู้เอทีเอ็ม และฝากเงินสดข้ามเขตผ่านเครื่องซีดีเอ็ม ภายในธนาคารเดียวกัน ระหว่างวันพฤหัสบดีที่ 31 ธันวาคม 2558 ถึง วันอาทิตย์ที่ 3 มกราคม 2559

เพื่อเป็นการสนับสนุนอุตสาหกรรมการท่องเที่ยวของประเทศไทย และการให้ความร่วมมือสนับสนุนมาตรการของรัฐบาล และกระทรวงการท่องเที่ยวและกีฬา ในช่วงวันหยุดเทศกาลปีใหม่ ธนาคารสมาชิกของสมาคมธนาคารไทย ได้มีมติเห็นชอบร่วมกันเสนอให้บริการทางการเงิน ดังต่อไปนี้
1.ยกเว้นค่าธรรมเนียมรายการถอนเงินสดข้ามเขตผ่านเครื่องถอนเงินสดอัตโนมัติ (ATM) ธนาคารเจ้าของบัตร
2.ยกเว้นค่าธรรมเนียมฝากเงินสดข้ามเขตผ่านเครื่องรับฝากเงินสดอัตโนมัติ (CDM) ภายในธนาคารเดียวกัน โดยให้มีระยะเวลาการยกเว้นค่าธรรมเนียม ตั้งแต่วันที่ 31 ธันวาคม 2558 จนถึง วันที่ 3 มกราคม 2559เวลา 23.00 น.
นอกจากนี้ ธนาคารสมาชิกจะได้จัดเตรียมเงินสดตามแหล่งท่องเที่ยวต่าง ๆ ทั่วประเทศให้เพียงพอในช่วงวันหยุดเทศกาลดังกล่าว
