บล.กสิกร มองหุ้นกลุ่มพลังงานมีโอกาสดันตลาดให้รีบาวด์ได้ พร้อมเผยหุ้นน่าสนใจในช่วงโค้งสุดท้ายของปี
บริษัทหลักทรัพย์ กสิกรไทย จำกัด (มหาชน)  เปิดเผยว่า สำหรับมูลค่าการซื้อขายในตลาดดูบางตาลง ซึ่งเป็นปกติของช่วงเทศกาลคริสต์มาสในทุกปี โดยเมื่อวันที่ 24 ธันวาคม ที่ผ่านมา SET Index มีมูลค่าการซื้อขาย 3.37 หมื่นล้านบาท โดยขณะนี้ มอง SET Index ยังมีโอกาสขึ้นทดสอบที่ 1,292 และ 1,297 จุด แม้ว่านักลงทุนต่างประเทศจะยังคงขายสุทธิอีก 1.63 พันล้านบาท ซึ่งเป็นการขาย 14 วันติดต่อกันกว่า 3.4 หมื่นล้านบาท

ทั้งนี้ ปริมาณของนักลงทุนต่างประเทศลดน้อยลงอย่างเห็นได้ชัด ซึ่งวานนี้เหลือเพียง 6.5 พันล้านบาท หดตัวจากวันก่อนหน้ากว่า 47% และต่ำกว่าเฉลี่ยปีที่ 9.8 พันล้านบาทต่อวันถึง 33% โดยฝ่ายวิจัยประเมินว่าการขายสุทธิของนักลงทุนต่างชาติในช่วงก่อนหน้า จะเป็นการลดการถือครองหุ้นไทยล็อตใหญ่ ก่อนจะชะลอเข้าสู่ช่วงเทศกาลหยุดยาว
ซึ่งอิทธิพลการลงทุนของต่างชาติที่ลดลงไป จะทำให้ตลาดในช่วง 1 สัปดาห์ก่อนสิ้นปี อาจอยู่ภายใต้การกำกับของสถาบันในประเทศ และบัญชีซื้อขายเพื่อบริษัทหลักทรัพย์ โดยเป็นไปได้ว่าทั้ง 2 กลุ่มนักลงทุนดังกล่าว จะเน้นไปทางการเข้าไล่ซื้อมากกว่าที่จะขายกดดันใส่ เนื่องด้วยพอร์ตโบรกน่าจะต้องการทำผลตอบแทนให้บริษัทส่งท้ายปี ส่วนสถาบันในประเทศก็มีคำสั่งซื้อ LTF/RMF และ การทำ Window Dressing
ฝ่ายวิจัยประเมินหุ้นที่น่าสนใจในช่วงโค้งสุดท้ายของปี ออกเป็น 2 ประเภท คือ
1.หุ้นที่มีความน่าจะเป็นเกิน 70% ที่จะปรับเพิ่มขึ้นในช่วง 1 สัปดาห์สุดท้ายของปี ซึ่งนำมาจากสถิติย้อนหลัง 10 ปี โดยแบ่งเป็นหุ้นที่มีขนาด Market Cap เกิน 3 หมื่นล้านบาท จะประกอบไปด้วย IRPC, CPF, CPN, TU, SCC, RATCH, PTTEP, GLOW, BTS และ หุ้นที่ขนาด Market Cap เกิน 1-3 หมื่นล้านบาท MAJOR, AEONTS, BAFS, SPF, WORK, QH และ GL
2.หุ้นที่มีโอกาสเกิด Window Dressing จากหุ้นที่สถาบันมูลค่ากองทุนสูง 10 อันดับแรกถือครองมากที่สุด และตอนนี้มี Upside เปิดจนน่าสนใจ ได้แก่ QH, LPN, HMPRO, CPN, SCB, BH, SPALI, BBL, LH, BA,PTT, SCC, CK, TOP และ IRPC
สำหรับกลุ่มพลังงานมีโอกาสดันตลาดให้รีบาวด์ได้ เนื่องจากราคาน้ำมัน Nymex ยังคงขึ้นต่อเนื่อง ล่าสุดบวกมาอีก 0.6 เหรียญ เชื่อว่าจะส่งให้กลุ่มพลังงานพลิกกลับไปปรับเพิ่มขึ้นต่อ ซึ่งน่าจะส่งผลบวกต่อ SET Index ระดับหนึ่ง แต่ตลาดอาจมีแรงถ่วงจากกลุ่มธนาคารขนาดใหญ่ ที่เกี่ยวข้องกับการการันตรีค่าใบอนุญาติคลื่น 900 MHz แก่ผู้ชนะการประมูล
อย่างไรก็ตามคาดว่าดัชนีมีโอกาสที่จะขึ้นทดสอบ 1,292 และ 1,297 จุด ได้ในสัปดาห์หน้ากลยุทธ์มองกลุ่มพลังงานน่าจะหนุนตลาดชดเชยกับแรงถ่วงของกลุ่มธนาคาร หุ้นที่ได้ประโยชน์จากเงินบาทอ่อนค่า คือ KCE หุ้นที่ได้ประโยชน์จากน้ำมันขาลง คือ BA, SCC และ หุ้นที่ได้ประโยชน์จากมาตรการลดหย่อนภาษีของรัฐ ROBINS, CPN, GLOBAL


ขอบคุณข้อมูลจาก   @ K_Securities
ติดตามข่าวเศรษฐกิจอื่น ๆ ที่น่าสนใจได้ที่นี่  news.mthai.com/economy
MThai News
