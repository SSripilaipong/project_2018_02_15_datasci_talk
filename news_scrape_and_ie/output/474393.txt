กระทรวงการคลังแจงรายละเอียดมาตรการภาษีเพื่อการกระตุ้นเศรษฐกิจในช่วงปลายปี 2558 ชี้ ซื้อทองนำมาลดหย่อนไม่ได้
จากกรณีที่ กระทรวงการคลังได้เสนอ คณะรัฐมนตรี (ครม.) พิจารณามาตรการภาษีเพื่อการกระตุ้นเศรษฐกิจในช่วงปลายปี 2558 ได้แก่ มาตรการยกเว้นภาษีเงินได้บุคคลธรรมดา สำหรับเงินได้เท่าที่ได้จ่ายเป็นค่าซื้อสินค้าหรือค่าบริการในระหว่างวันที่ 25-31 ธ.ค. 58 จากผู้ประกอบกิจการจดทะเบียนภาษีมูลค่าเพิ่ม ตามจำนวนที่จ่ายจริง แต่ไม่เกิน 15,000 บาท โดยให้ผู้มีเงินได้ต้องมีหลักฐานการซื้อสินค้าหรือรับบริการเป็นใบกำกับภาษีเต็มรูปแบบตาม ม.86/4 แห่งป.รัษฎากร

โดยในวันนี้ (25 ธ.ค.) กระทรวงการคลังได้แถลงแจงรายละเอียดมาตรการภาษีเพื่อการกระตุ้นเศรษฐกิจในช่วงปลายปี 2558 ว่า จะต้องเป็นการ ซื้อ-ชำระ-ใช้บริการ ภายใน 25-31 ธ.ค เท่านั้น สำหรับสินค้าที่ไม่สามารถนำมาหักลดหย่อนภาษีได้คือ สุรา เบียร์ ไวน์ ยาสูบ น้ำมัน และ ก๊าซสำหรับเติมยานพาหนะ รถยนต์ รถจักรยานยนต์ เรือ ค่าประกันชีวิต ประกันรถยนต์ ค่ารักษาพยาบาล ค่าซื้ออาหารสด รวมถึงค่าใช้จ่ายในการทำศัลยกรรม
ส่วนการใช้จ่ายที่สามารถนำมาลดหย่อนภาษีได้คือ ซื้ออะไหล่รถ ค่าซ่อมรถซึ่งหากเป็นการซ่อมและชำระค่าบริการในช่วงเวลาที่กำหนด และซ่อมแล้วเสร็จภายใน 31 ธ.ค. สามารถนำมาหักลดหย่อนภาษีได้ อีกทั้งค่านวดหน้า สปาก็สามารถนำมาใช้สิทธิลดหย่อนได้เช่นกัน
นอกจากนี้ ในส่วนของการซื้อทองคำสามารถหักลดหย่อนภาษีได้เฉพาะค่ากำเหน็จเท่านั้น เพราะตัวเนื้อทองคำไม่ได้เสียภาษีมูลค่าเพิ่ม และการซื้อทองคำในร้านทองก็ไม่มีการออกใบกำกับภาษี การซื้อของในร้านปลอดภาษีไม่สามารถนำมาลดหย่อนภาษีช็อปปิ้งที่ออกมาล่าสุดได้เพราะถือว่าไม่เสียภาษีอยู่แล้ว



ติดตามข่าวเศรษฐกิจอื่น ๆ ที่น่าสนใจได้ที่นี่  news.mthai.com/economy
MThai News
