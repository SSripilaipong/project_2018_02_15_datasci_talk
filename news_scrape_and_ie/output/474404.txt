กสทช. เผย เตรียมจัดประชุมด่วนสัปดาห์หน้า หลังมีทีวีดิจิทัล 5ช่อง เสี่ยงจอดำ เนื่องจากเบี้ยวจ่ายค่าประมูลงวดที่ 3
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  กล่าวว่า สัปดาห์หน้าได้เตรียมเชิญผู้ประกอบการทีวีดิจิทัล 24 ช่อง เพื่อหารือถึงแนวทางการแก้ไขปัญหาในการดำเนินธุรกิจทีวีดิจิทัลต่อ โดยที่หากมีกรณีใดเกินอำนาจของ กสทช. จะเสนอต่อรัฐบาลเพื่อดำเนินการแก้ไข ส่วนจะใช้มาตรา 44 รัฐธรรมนูญชั่วคราว หรือการเร่งรัดการแก้ไขกฎหมายที่เกี่ยวข้องหรือไม่ ขึ้นอยู่กับการตัดสินใจของพลเอกประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.) ทั้งนี้ หากแนวทางใดอยู่ในอำนาจของ กสทช. ก็พร้อมจะดำเนินการแก้ไขให้ทันที
“ปีนี้จะเข้าไปช่วยพิจารณาในรายละเอียดแบบลงลึกของธุรกิจทีวีดิจิทัลว่ามีปัญหาใดที่ให้ กสทช.เข้าไปแก้ไขได้บ้าง ถ้าอยู่ในอำนาจ กสทช.จะแก้ไขให้ แต่ถ้าเกินอำนาจก็จะเสนอรัฐบาล โดยจะรวบรวมปัญหา ข้อเสนอแนะทางออกให้รัฐบาลภายในเดือน มี.ค. ซึ่งต้องมีข้อสรุปก่อนจะชำระเงินค่าประมูลงวดที่ 3 ในวันที่ 22 พ.ค.นี้ และจากการสอบถามวงการทีวีดิจิทัล พบว่ามีช่องราว 5 ช่องที่จะเดินตามรอยช่องไทยทีวีและโลก้า ที่ไม่มีเงินจ่ายและอาจต้องจอดำ ซึ่งทำให้ กสทช.ต้องยื่นมือเข้าไปช่วยเหลือ เพื่อให้ธุรกิจดิจิทัลอยู่รอดได้” นายฐากร กล่าว


ขอบคุณข้อมูลจาก  TNN24


‘ทีวีดิจิทัล’ ซุ่มคุย กสทช.คืนใบอนุญาต หลังแบกรับต้นทุนไม่ไหว
กสทช. หารือแนวทางคืนใบอนุญาตทีวีดิจิทัล หลังผู้ประกอบการแบกรับต้นทุนไม่ไหวจากปัญหาเศรษฐกิจ
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  เปิดเผยว่า ขณะนี้มีผู้ประกอบการทีวีดิจิทัลจำนวนหลายรายขอเข้าพูดคุยถึงการหารือเกี่ยวกับแนวทางในการคืนใบอนุญาตประกอบกิจการ เนื่องจากสภาวะเศรษฐกิจที่ตกต่ำทำให้ผู้ประกอบการไม่สามารถแบกรับภาระขาดทุนได้ไหว โดยขณะนี้กำลังมีการหารือถึงแนวทางที่จะสามารถดำเนินการได้หรือไม่
“เข้ามา หารือกันหลายรายแล้ว แต่คงบอกไม่ได้ว่ามีรายไหนบ้าง ก็เป็นเรื่องน่าเห็นใจ หากจะปล่อยให้ต้องรับภาระขาดทุนไปเรื่อย ๆ การคืนไลเซนส์กลับมาแล้วกสทช. นำไปประมูลใหม่ เอารายได้เข้ารัฐก็น่าจะดี แต่ก็ต้องหาทางที่จะทำได้โดยรัฐไม่เสียประโยชน์ ตอนแรกคิดว่าจะให้คืนไลเซนส์ แล้วเมื่อ กสทช.นำกลับไปประมูลใหม่ หากจบการประมูลในราคาที่ถูกลง ก็ให้เอกชนที่คืนใบอนุญาตจ่ายเงินส่วนต่างกลับมาให้รัฐ แต่ก็ถูกท้วงว่าจะเกิดความไม่เท่าเทียมกันระหว่างช่องที่ประมูลรอบแรกในราคาสูงกับช่องที่ประมูลรอบใหม่ ซึ่งต้องมีราคาต่ำกว่าแน่นอน เพราะได้เห็นสภาพตลาดจริงแล้ว” นายฐากร กล่าว
ด้าน  นายสมบัติ ลีลาพตะ รองเลขาธิการคณะกรรมการกิจการกระจายเสียง กิจการโทรทัศน์ (กสท.)  เปิดเผยว่า ตามประกาศของ กสทช.ที่มีอยู่นั้น หากผู้ประกอบการช่องทีวีดิจิทัลต้องการจะคืนใบอนุญาตก็สามารถทำได้ แต่ต้องชำระเงินค่าประมูลใบอนุญาตในส่วนที่เหลือด้วยทั้งหมด ซึ่งหากต้องการคืนเพราะประสบภาวะขาดทุน ก็จะไม่ช่วยลดภาระแต่อย่างใด แต่ในส่วนที่มีการหารือว่าอยากจะให้กสทช. หาแนวทางช่วยเหลือนั้น ยังไม่ได้มีการเสนอขึ้นมาอย่างเป็นทางการ
ทั้งนี้หลังจากทีวีดิจิทัลออกอากาศก็เกิดปัญหาตามมาต่อเนื่อง ทั้งงบฯโฆษณาและเรตติ้งที่ไม่มีการเติบโต ทำให้มีผู้ประกอบการช่องใหม่ยื่นฟ้องกสทช. ที่ดำเนินการล่าช้า แต่ปัญหาทุกอย่างก็ยังไม่ได้รับการแก้ไข อย่างไรก็ตามผู้ประกอบการส่วนใหญ่ยังคงเดินหน้าบนธุรกิจนี้ต่อ แต่หันมาบริหารจัดการต้นทุนภายในมากขึ้น เพื่อลดต้นทุนและค่าใช้จ่ายท่ามกลางงบฯโฆษณาคงที่และเรตติ้งที่ยังไม่ดี


ขอบคุณข้อมูลจาก  ประชาชาติธุรกิจ
ติดตามข่าวเศรษฐกิจอื่น ๆ ที่น่าสนใจได้ที่นี่  news.mthai.com/economy
MThai News
