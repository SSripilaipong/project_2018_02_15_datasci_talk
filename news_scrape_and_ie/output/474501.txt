ข่าวดี! สนามบินดอนเมือง เตรียมเปิดโซนโรงแรมแคปซูล  หวังบริการผู้โดยสารที่เดินทางในช่วงกลางคืน
วันนี้(26 ธ.ค.) นายนิตินัย ศิริสมรรถการ ผู้อำนวยการใหญ่ บริษัท ท่าอากาศยานไทย (ทอท.) เปิดเผยว่า ทอท.ได้เปิดให้เอกชนประมูลเช่าพื้นที่เชิงพาณิชย์ภายในอาคารผู้โดยสาร 2 ซึ่งเป็นอาคารที่เปิดให้บริการสำหรับผู้โดยสารเที่ยวบินในประเทศ สนามบินดอนเมืองไปแล้ว 95% จากพื้นที่เชิงพาณิชย์ 408 ล็อก พื้นที่รวม 1 หมื่นตารางเมตร และพื้นที่เชิงพาณิชย์ที่เหลืออีก 5% อยู่ระหว่างรอให้เอกชนเสนอราคาประมูลพื้นที่
โดยพื้นที่เชิงพาณิชย์จะแบ่งเป็นพื้นที่ร้านค้าในบริเวณหลังผ่านเครื่องสแกน(แอร์ไซต์)  และชั้น 4 ของอาคารที่จะพัฒนาเป็นพื้นที่สำหรับรองรับผู้โดยสารและบุคคลทั่วไป ซึ่งได้จัดสรรพื้นที่เป็นร้านค้า ร้านอาหาร อีกทั้งยังมีผู้ประกอบการประมูลเช่าพื้นที่โซนดังกล่าว 4-5 ล็อก เพื่อสร้างเป็นโรงแรมแคปซูลขนาด 20 ห้อง ซึ่งจะเปิดให้บริการผู้โดยสารที่เดินทางในช่วงกลางคืนได้เร็วๆ นี้
อย่างไรก็ตาม ทอท.คาดว่ารายได้รวมในปีงบ 2559 (1 ต.ค. 2558-30 ก.ย. 2559) จะอยู่ที่ 5.4 หมื่นล้านบาท เพิ่มขึ้น 12% จากงบปี 2558

ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
