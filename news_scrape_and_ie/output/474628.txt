LINE@ เตรียมเก็บค่าบริการสำหรับผู้ค้ารายย่อย ที่ส่งข้อความเกิน 1,000 ข้อความต่อเดือน เริ่ม 1 เม.ย. 59
วันที่ 28 ธ.ค. 58 ผู้สื่อข่าวรายงานว่า สำหรับผู้ใช้งาน LINE ในการซื้อขายสินค้า หรือเผยแพร่ข่าวสารในประเทศไทย สามารถสมัครแพ็กเกจรายเดือน LINE@ (ไลน์ แอท) ได้ฟรี และส่งข้อความได้ไม่จำกัด จนถึงวันที่ 31 มี.ค. 59 จากนั้น LINE@ (ไลน์ แอท) จะมีบริการ 2 แพ็กเกจ คือ แพ็กเกจแบบไม่เสียค่าบริการ สามารถส่งข้อความได้เดือนละ 1,000 ข้อความ

ถ้าต้องการส่งข้อความมากกว่าเดือนละ 1,000 ข้อความ ต้องเปลี่ยนแพ็กเกจเป็นแบบเสียค่าบริการ ที่สามารถส่งข้อความได้เดือนละ 50,000 ข้อความ มีค่าบริการเดือนละ 24.99 เหรียญสรัฐฯ หรือประมาณ 799 บาท ขึ้นอยู่กับอัตราแลกเปลี่ยน ณ วันที่ชำระค่าบริการ สำหรับการส่งข้อความที่เกิน 50,000 ข้อความ จะมีค่าบริการเพิ่มข้อความละ 0.006 เหรียญสหรัฐฯ หรือประมาณ 20 สตางค์ ขึ้นอยู่กับอัตราแลกเปลี่ยน ณ วันที่ชำระค่าบริการ
ทั้งนี้สำหรับข้อมูลที่มีการแชร์กันว่า LINE จะมีการเก็บค่าบริการนั้น เป็นความเข้าใจผิดว่าบริการ LINE กับ LINE@ นั้นคือบริการเดียวกัน ซึ่งความจริงเป็นคนละบริการ โดย LINE (ไลน์) คือบริการที่ใช้กันอย่างแพร่หลาย และไม่เสียค่าใช้จ่าย ส่วน LINE@ (ไลน์ แอท) คือบริการสำหรับธุรกิจและร้านค้า ที่จะมีค่าใช้จ่ายในการส่งข้อความไปหาลูกค้า

ขอบคุณข้อมูลจาก  springnews
ขอบคุณภาพจาก  at-blog.line.me/
