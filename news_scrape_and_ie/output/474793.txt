บขส. เผย 25-28 ธ.ค. ประชาชนออกต่างจังหวัดช่วงปีใหม่สูงเกินเป้า มั่นใจรับมือได้พร้อมสั่งเพิ่มเที่ยวรถ
นายนพรัตน์ การุณยะวนิช รองกรรมการผู้จัดการใหญ่ฝ่ายบริหารการเดินรถ รักษาการแทนกรรมการผู้จัดการใหญ่ บริษัท ขนส่ง จำกัด (บขส.)  เปิดเผยว่า ตั้งแต่วันที่ 25 –28 ธันวาคมที่ผ่านมา ประชาชนทยอยเดินทางกลับภูมิลำเนาในช่วงเทศกาลปีใหม่จำนวนกว่า 600,000 คน ซึ่งสูงกว่าที่ บขส. ตั้งเป้าไว้เฉลี่ยประมาณวันละ 130,000 คน เพิ่มขึ้นวันละประมาณ 10,000 – 20,000 คน

ทั้งนี้ บขส. สามารถรองรับจำนวนผู้โดยสารที่เพิ่มขึ้นได้ โดยสั่งการให้เพิ่มเที่ยววิ่งรถโดยสารทุกเส้นทาง ให้เพียงพอรองรับประชาชนที่จะเดินทางกลับภูมิลำเนา วันละ 8,000 เที่ยว ในวันที่ 29 และ 30 ธันวาคม 2558 ซึ่งคาดว่าจะมีผู้โดยสารเดินทางเฉลี่ยวันละ 150,000 คน
นอกจากนี้ บขส. ได้จัดทำบัตรของขวัญแทนเงินสด “บขส. ส่งความสุขปี 2559” มูลค่า 50 บาท จำนวน 12,000 ใบ เพื่อมอบเป็นของขวัญปีใหม่ สำหรับประชาชนจำนวน 1,500 คนแรกต่อวัน ที่มาซื้อตั๋วโดยสารกับบขส. ในราคาตั้งแต่ 350 บาทขึ้นไป ณ ช่องจำหน่ายตั๋ว สถานีขนส่งผู้โดยสารกรุงเทพฯ (จตุจักร) และสถานีขนส่งผู้โดยสารกรุงเทพฯ สายใต้ (ถนนบรมราชชนนี) ตั้งแต่วันที่ 28 ธันวาคม 2558 – วันที่ 4 มกราคม 2559 ซึ่งผู้โดยสารสามารถนำบัตรของขวัญฯ มูลค่า 50 บาท มาใช้แทนเงินสดในการซื้อตั๋วโดยสารของบขส. ทุกเส้นทางที่มีราคา 350 บาทขึ้นไป ได้ตั้งแต่วันที่ 15 มกราคม – 31 มีนาคม 2559
อย่างไรก็ตาม บัตรของขวัญดังกล่าวไม่สามารถใช้ได้กับเส้นทางกรุงเทพฯ-เชียงคาน, กรุงเทพฯ-มุกดาหาร, กรุงเทพฯ-แม่สอด และเส้นทางเดินรถระหว่างประเทศ รวมถึงไม่สามารถนำบัตรของขวัญมาแลกเป็นเงินสด และไม่สามารถใช้ร่วมกับสิทธิประโยชน์และสิทธิ์ลดหย่อนอื่นได้

MThai News
