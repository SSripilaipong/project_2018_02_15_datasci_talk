เลขาธิการ กสทช.ขอความร่วมมือผู้ประกอบการโทรศัพท์เคลื่อนที่ทุกราย รักษาคุณภาพการให้บริการช่วงเทศกาลปีใหม่
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  กล่าวว่า สำหรับช่วงเทศกาลปีใหม่วันที่ 31 ธันวาคม 2558 – 3 มกราคม 2559 มีสถิติการใช้โทรศัพท์เป็นจำนวนมาก กสทช.เล็งเห็นถึงความสำคัญดังกล่าว จึงขอความร่วมมือผู้ประกอบการโทรศัพท์เคลื่อนที่ทุกราย ให้เพิ่มขีดความสามารถ และการดูแลบำรุงรักษา ซ่อมแซมแก้ไขปรับปรุงโครงข่ายโทรคมนาคม เครื่องโทรคมนาคม และอุปกรณ์ ให้มีประสิทธิภาพตลอดระยะเวลาช่วงเทศกาลปีใหม่

ทั้งนี้ เพื่อเป็นการอำนวยความสะดวกให้กับประชาชนผู้ใช้บริการ ในการติดต่อสื่อสารผ่านบริการโทรศัพท์เคลื่อนที่ และเพื่อป้องกันไม่ให้คุณภาพและมาตรฐานในการให้บริการโทรศัพท์เคลื่อนที่ในช่วงเวลาส่งท้ายปีและต้นปีใหม่ลดลง
“การดำเนินการทั้งหมดของสำนักงาน กสทช.เพื่อเตรียมความพร้อมและรองรับให้ประชาชนผู้ใช้บริการโทรศัพท์เคลื่อนที่ สามารถใช้บริการอย่างต่อเนื่อง และไม่มีปัญหาในการใช้งานในช่วงวันปีใหม่” นายฐากรกล่าว



MThai News
