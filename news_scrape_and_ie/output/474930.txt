กรมขนส่ง เอาจริง ลงดาบรถร่วมจำหน่ายตั๋วเกินราคา ชี้ กระทำผิดซ้ำครั้งที่ 2 สามารถเพิกถอนใบอนุญาตได้
นายเชิดชัย สนั่นศรีสาคร ผู้อำนวยการสำนักการขนส่งผู้โดยสาร รักษาการรองอธิบดีกรมการขนส่งทางบก  เปิดเผยว่า กรณีที่มีข้อร้องเรียนเรื่องรถสายกรุงเทพฯ – ตาก และกรุงเทพฯ – กำแพงเพชร จำหน่ายตั๋วเกินราคานั้น กรมการขนส่งทางบกได้ดำเนินการเปรียบเทียบปรับแล้ว จำนวนรายละ 10,000 บาท ส่วนกรณีรถสายกรุงเทพฯ – ศรีษะเกษ

และเส้นทางกรุงเทพฯ – สุรินทร์ ซึ่งผู้ประกอบการเป็นเจ้าของบริษัทเดียวกัน กระทำความผิดจำหน่ายตั๋วเกินราคาเป็นครั้งที่ 2 ได้ดำเนินการเปรียบเทียบปรับรวมแล้ว 40,000 บาท และปิดช่องจำหน่ายตั๋วเป็นการชั่วคราว ทั้งนี้ หากพบกระทำความผิดซ้ำ จะดำเนินการปิดช่องจำหน่ายตั๋วถาวร ซึ่งจากนี้ทาง บขส. จะต้องส่งหนังสือชี้แจงมายังกรมการขนส่งทางบก และสามารถขอเสนอเพิกถอนใบอุนญาต ยกเลิกเส้นทางการเดินรถได้ เนื่องจากบริษัทดังกล่าวฯ เป็นรถร่วมของ บขส.
อย่างไรก็ตาม กรมการขนส่งทางบก ได้กำชับให้ บขส. ดูแลผู้ประกอบการให้ปฏิบัติตามเงื่อนไขการเดินรถอย่างเคร่งครัด พร้อมต้องติดป้ายแสดงราคาค่าโดยสารที่ช่องจำหน่ายตั๋วอย่างชัดเจน ซึ่งหากประชาชนพบการกระทำความผิด สามารถร้องเรียนได้ที่ศูนย์ดูแลผู้โดยสาร ตามจุดให้บริการในสถานีขนส่งหมอชิต และอาคารโดยสารทั่วไป หรือ สามารถโทรแจ้งได้ที่หมายเลข 1584


