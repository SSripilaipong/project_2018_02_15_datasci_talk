ค่ายรถแห่ปรับราคารับภาษีสรรพสามิตใหม่ ขณะที่ ฮอนด้า ซิตี้-แจ๊ซ-บริโอ้ ราคาคงเดิม
สำหรับโครงสร้างภาษีสรรสามิตรถยนต์ใหม่ ซึ่งมีผลตั้งแต่เมื่อวันที่ 1 มกราคม 2559 ที่ผ่านมา ได้ปรับเปลี่ยนการจัดเก็บภาษี จากเดิมที่เก็บตามปริมาตรกระบอกสูบ และประเภทของรถยนต์ เป็นเก็บตามปริมาณการปล่อยก๊าซคาร์บอนไดออกไซด์ (CO2)
นายพิทักษ์ พฤทธิสาริกร ประธานเจ้าหน้าที่บริหารปฏิบัติการบริษัท ฮอนด้า ออโตโมบิล (ประเทศไทย) จำกัด กล่าวว่า ตามโครงสร้างภาษีสรรพสามิตใหม่นี้ ทำให้ราคารถยนต์ของฮอนด้าเพิ่มขึ้น 3 รุ่น คือ ฮอนด้า ซีอาร์วี ปรับเพิ่มขึ้น 37,000-55,000 บาท, ฮอนด้า เอชอาร์-วี เพิ่มขึ้น 24,000-54,000 บาท และ ฮอนด้า ซีตี้ ซีเอ็นจี เพิ่มขึ้น 20,000 บาท ส่วน รุ่น ซิตี้, แจ๊ส, บริโอ้ และ อะเมซ ราคาคงเดิม สำหรับฮอนด้าซีวิค, แอคคอร์ด, แอคคอร์ดไฮบริด และ โมบิลิโอ ยังไม่มีการปรับราคาในขณะนี้ เนื่องจากอยู่ระหว่างการเปลี่ยนแปลงผลิตภัณฑ์

เช่นเดียวกับบริษัท โตโยต้า มอเตอร์ ประเทศไทย ที่ได้ปรับราคารถยนต์นั่งโตโยต้า คัมรี่ ขนาดเครื่องยนต์ 2.0 ลิตร เพิ่มขึ้นคันละ 55,000 บาท ขณะที่ฟอร์จูนเนอร์ เครื่องยนต์ดีเซล ราคาเพิ่มขึ้น 30,000 บาท ส่วนเครื่องยนต์เบนซินเพิ่มขึ้น 100,000 บาท สำหรับรุ่นอื่นๆ ราคาขายยังคงเดิม
ในส่วนของบริษัท มาสด้า นายธีร์ เพิ่มพงศ์พันธ์ ผู้อำนวยการฝ่ายการตลาด กล่าวว่า ราคารถมาสด้า มีทั้งปรับเพิ่มขึ้นเล็กน้อย และลดราคาลง หรือราคาคงเดิม โดยเฉพาะมาสด้า 2 ลดราคาสูงสุด 20,000 บาท ส่วนมาสด้า 3 ปรับราคาขึ้น 5,000-14,000 บาท ขณะที่รถปิกอัพมาสด้าบีที-50 โปร ไม่มีการปรับราคาแต่อย่างใด

ติดตามข่าวเศรษฐกิจอื่น ๆ ที่น่าสนใจได้ที่นี่  news.mthai.com/economy
MThai News
