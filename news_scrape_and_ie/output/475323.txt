‘ออมสิน’ เปิดสำนักงานใหญ่จัดงานวันเด็ก เพียงฝากเงินหรือเปิดบัญชีตั้งแต่ 50 บาทขึ้นไป รับกระปุกออมสินทันที 1 กระปุก
นายชาติชาย พยุหนาวีชัย ผู้อำนวยการธนาคารออมสิน  เปิดเผยว่า สำหรับวันที่ 9 ม.ค.59 ซึ่งเป็นวันเด็กแห่งชาติ ทางธนาคารออมสิน ได้เปิดสำนักงานใหญ่เพื่อจัดงานวันเด็ก ภายใต้แนวคิด “หมู่บ้านออมสิน ถิ่นวิถีแดนไทย” โดยเปิดสาขาทั่วประเทศ และรับฝากเงินจากเด็กๆ เพียงฝากเงินหรือเปิดบัญชีตั้งแต่ 50 บาทขึ้นไป จะได้รับของที่ระลึก กระปุกออมสินลูกเจี๊ยบ 1 กระปุก ต่อ 1 บัญชี เบื้องต้นคาดว่าการจัดกิจกรรมดังกล่าวจะมีเงินฝากจากเด็กและผู้ปกครองที่เข้าร่วมงานกว่า 1,000 ล้านบาท

ทั้งนี้ ออมสิน ถือเป็นธนาคารของรัฐที่ต้องการส่งเสริม รวมถึงสนับสนุนให้เด็กและผู้ปกครอง เกิดการออมผ่านการจัดกิจกรรมหลากหลายรูปแบบ เพื่อให้เด็กไทยได้มีส่วนร่วม รู้จักเก็บออมเงิน การใช้จ่ายอย่างมีคุณค่า มีวินัยในการเก็บออม เชื่อว่าการจัดงานในครั้งนี้ จะช่วยให้เกิดการฝากเงินเพิ่มประมาณ 3-4 เท่าตัว เพราะเมื่อเทียบกับอัตราเฉลี่ยที่ผ่านมา จะมีผู้ปกครองและเด็ก ๆ เข้ามาฝากเงินรายละ 1,000 บาท เนื่องจากธนาคารมีอัตราดอกเบี้ยสูงเมื่อเทียบเท่ากับธนาคารในระดับเดียวกัน
สำหรับกิจกรรมที่ธนาคารจัดให้ในวันเด็กนั้น จะมีการใช้ความคิดเกี่ยวกับทดลองประกอบอาชีพ หารายได้ นำไปแลกซื้อของรางวัล แบ่งออกเป็น 10 ลานกิจกรรม เช่น หมู่บ้านริมน้ำธรรมชาติวิธีไทย ที่จะให้เยาวชนได้เรียนรู้วิถีชีวิตตลาดน้ำ สนุกกับการระบายสีเรือเคลื่อนที่ของธนาคารออมสินในยุคสมัยต่างๆ หมู่บ้านอาหารฐานถิ่นไทย สัมผัสกลิ่นอายวิถีชีวิตของความเป็นไทยในอดีต ลานหมู่บ้านออมสินเวทีการแสดง
โดยจะมีการแสดงจากเด็กๆและการละเล่นโบราณ เป็นต้น ซึ่งจะช่วยให้เด็กๆ เกิดการใช้จ่ายเงินอย่างมีวินัย แล้วนำไปเก็บออม ที่ธนาคารโรงเรียนจำลอง สอดคล้องกับนโยบายรัฐบาลที่ต้องการสร้างจิตสำนึกให้คนไทย เด็กไทย
อย่างไรก็ตาม หลังจากนี้ธนาคารจะเน้นจัดกิจกรรมเพื่อส่งเสริมการออมให้มากขึ้น เพื่อช่วยให้ประชาชนทั่วไปมีเงินออมไว้ใช้ในยามฉุกเฉิน

ขอบคุณข้อมูลจาก  เดลินิวส์
MThai News
