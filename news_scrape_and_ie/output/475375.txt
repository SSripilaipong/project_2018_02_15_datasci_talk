ผู้ค้าสลากรายย่อยหนองบัวลำภู สุดเซ็ง มานอนรอ สุดท้ายโควตาสลากเต็ม ไม่สามารถจองไปจำหน่ายได้
บรรยากาศของการจองสลากกินแบ่งรัฐบาล ในเขตอำเภอเมืองหนองบัวลำภู ตามจุดที่ทางรัฐบาลได้กำหนดให้คือที่บริเวณหน้าตู้เอทีเอ็มของธนาคารกรุงไทย และที่บริเวณธนาคารกรุงไทย หน้าตลาดแม่สำเนียง พบว่า มีกลุ่มผู้ค้าสลากกินแบ่งรัฐบาลรายย่อยมาเข้าคิวรอประมาณ 30 คน แต่มีผู้ที่ได้โควตาฉลากไปเพียง 6 คน ทำให้ผู้ค้าสลากที่เหลือต้องผิดหวังกลับบ้านมือเปล่า ขาดรายได้ ไม่มีสลากขายในงวดประจำวันที่ 1 กุมภาพันธ์ 2559
ทางด้าน นางสาวนงนภัส วัฒนกูล อายุ 51 ปี อยู่ที่ 88 หมู่ 2 ตำบลลำภู อำเภอเมือง จังหวัดหนองบัวลำภู ได้กล่าวว่า ตนเองได้มานอนรอตั้งแต่เมื่อคืนตอน 21.00 น. หวังว่าเพื่อจะเข้าคิวในลำดับต้นๆ สุดท้ายตัวเองอยู่ที่อันดับที่ 16 ของผู้มารอคิว 30 คน พอถึงเวลา 08.00 น. เริ่มมาได้เพียงคนที่ 6 โควตาสลากก็หมดลง ทำให้ตนเองไม่ได้ พร้อมๆ กับผู้ค้าอีกนับสิบ ก็อยากให้รัฐบาลลงมาแก้ไข้ปัญหาเรื่องลอตเตอรีให้จริงจัง จัดสรรโควตาให้ผู้ค้าสลากรายย่อยได้มาจำหน่ายครบทุกคน ซึ่งมีทั้งกลุ่มคนพิการ, กลุ่มคนที่มีรายได้น้อย ได้หาเลี้ยงครอบครัว
