โออิชิ จัดโปรโมชั่นผ่อน 0% นาน 3 เดือน เมื่อกินอาหารครบ 1,500 บาทขึ้นไป หวังกระตุ้นผู้บริโภค
จากการที่เศรษฐกิจซบเซา และแนวโน้มธุรกิจร้านอาหารที่ดูแล้วจะเติบโตได้เพียงเล็กน้อย เนื่องจากปัญหาภัยแล้ง ซึ่งส่งผลให้กระทบกำลังซื้อ โดยผู้บริโภคชะลอการรับประทานอาหารนอกบ้าน  นายไพศาล อ่าวสถาพร รองกรรมการผู้จัดการ กลุ่มธุรกิจอาหาร บริษัทโออิชิ  เปิดเผยว่า บริษัทได้ร่วมมือกับธนาคารกรุงศรี จัดโปรโมชั่นผ่อน 0% นาน 3 เดือน เมื่อกินอาหารครบ 1,500 บาทขึ้นไป เพื่อรองรับกับสถานการณ์ในช่วงครึ่งปีแรกของปี 2559 ที่กำลังซื้อของผู้บริโภคจะค่อนข้างเบาบาง
นอกจากนี้ ผู้ประกอบการยังต้องบริหารต้นทุนจากวัตถุดิบที่เกี่ยวกับภาคการเกษตร อาทิ ผักต่างๆ เชื่อว่าจะมีต้นทุนสูงขึ้นจากภัยแล้ง และยังมีเป้าหมายเพื่อกระตุ้นกลุ่มลูกค้าระดับซีและดี กินอาหารนอกบ้านอีกด้วย
ด้าน  ดร.วีระ หวังสัจจะโชค นักวิชาการด้านเศรษฐศาสตร์การเมือง คณะรัฐศาสตร์และนิติศาสตร์ มหาวิทยาลัยบูรพา  แสดงความคิดเห็นกรณีที่ร้านอาหารญี่ปุ่นชื่อดังงัดกลยุทธ์ จัดโปรโมชั่น ผ่อน0% นาน 3 เดือน โดยถือเป็นครั้งแรกที่มีการนำระบบเงินผ่อนมาใช้
ซึ่งเเสดงให้เห็นว่า ผู้ประกอบการต้องการให้กลุ่มเป้าหมายออกมาจับจ่ายใช้สอย โดยช่วงที่ผ่านมาถือว่ามีกำลังซื้อที่น้อยลงมาก จึงจำเป็นต้องหากลยุทธ์เพื่อมากระตุ้นยอดขาย  ทั้งนี้ปัญหาวิกฤตเศรษฐกิจในปัจจุบันก็เป็นปัจจัยส่วนหนึ่ง เพราะขณะนี้กำลังซื้อระดับกลางเริ่มมีการใช้จ่ายน้อยลง  จึงจำเป็นต้องหาวิธีการให้กลุ่มเป้าหมาย คือคนที่มีบัตรเครดิตออกมาจับจ่ายใช้สอย
ขอบคุณภาพจาก bangkokbiznews
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
