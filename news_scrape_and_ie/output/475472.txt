แจส-ทรู ประสานกสทช. พร้อมชำระเงินค่าใบอนุญาตคลื่นความถี่ 900 เมกะเฮิรตซ์ งวดแรกภายในสัปดาห์นี้
พ.อ.เศรษฐพงค์ มะลิสุวรรณ รองประธานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) และ ประธานคณะกรรมการกิจการโทรคมนาคม (กทค.)  เปิดเผยว่า บริษัท ทรูมูฟ เอช ยูนิเวอร์แซล คอมมิวนิเคชั่น จำกัด (ทียูซี) และ บริษัท แจส โมบาย บรอดแบนด์ จำกัด ซึ่งเป็นผู้ชนะประมูลใบอนุญาต 4จี คลื่นความถี่ 900 เมกะเฮิรตซ์ ได้ประสานมายังสำนักงาน กสทช. เพื่อขอนำเงินค่าประมูลคลื่นความถี่งวดแรก พร้อมกับหน้งสือรับรองทางการเงิน (แบงก์ การันตี) มาชำระให้กับ กสทช.

ทั้งนี้ เมื่อชำระเงินตามกระบวนการแล้ว กทค. จะนำเรื่องเข้าสู่วาระการประชุมในสัปดาห์หน้า จากนั้นจะพิจารณากำหนดวันมอบใบอนุญาตให้เอกชนทั้ง 2 ราย ซึ่งใบอนุญาต ให้ใช้คลื่นความถี่ และประกอบกิจการโทรคมนาคมย่านความถี่ 900 เมกะเฮิรตซ์ มี 2 ใบอนุญาต เป็นใบละ 10 เมกะเฮิรตซ์ มีอายุ 15 ปีนับจากวันที่ออกใบอนุญาต สำหรับการชำระเงิน ชำระได้ 4 งวด โดยงวดแรก ชำระ 8,040 ล้านบาท (50% ของมูลค่าคลื่นความถี่ 16,080ล้านบาท) ภายใน 90 วัน นับจากวันที่ได้รับหนังสือแจ้ง
จากนั้น งวดที่สอง ชำระ 4,020 ล้านบาท (25% ของมูลค่าคลื่นความถี่ 16,080 ล้านบาท) ภายใน 15 วัน เมื่อครบกำหนด ระยะเวลา 2 ปีนับแต่ได้รับใบอนุญาต งวดที่สาม ชำระ 4,020 ล้านบาท (25% ของมูลค่าคลื่นความถี่ 16,080 ล้านบาท) ภายใน 15วัน เมื่อครบกำหนด ระยะเวลา 3 ปีนับแต่ได้รับใบอนุญาต และงวดที่สี่ ชำระเงินประมูลส่วนที่เหลือภายใน 15 วัน เมื่อครบกำหนดระยะเวลา 4ปี นับแต่ได้รับใบอนุญาต และต้องขยายโครงข่ายให้ครอบคลุม 40% ภายใน 4 ปี และ 80% ภายใน 8 ปี


MThai News
