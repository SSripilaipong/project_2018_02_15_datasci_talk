กสทช.หารือร่วมกับ ธปท. และ ITU หวังส่งเสริมการให้บริการทางการเงินอย่างทั่วถึง และ ใช้โครงข่ายโทรคมนาคมให้เกิดประโยชน์
สืบเนื่องจากการประมูล 4G คลื่นความถี่ย่าน 1800 MHz และ 900 MHz ประสบความสำเร็จเป็นอย่างมาก ทำให้ภาครัฐบาล และ ภาคเอกชน เล็งเห็นถึงความสำคัญในการให้บริการทางการเงินที่ทั่วถึง หรือ Financial Inclusion ซึ่งถือเป็นกลไกสำคัญก่อให้เกิดการขยายตัวของธุรกิจ ส่งเสริมการเจริญเติบโตทางเศรษฐกิจให้มั่นคง
ทั้งนี้ คณะกรรมการ กสทช. นำโดย  พ.อ.เศรษฐพงค์ มะลิสุวรรณ ประธานคณะกรรมการกิจการโทรคมนาคม (กทค.) และรองประธานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  ร่วมกับ ธนาคารแห่งประเทศไทย (ธปท.) และ สหภาพโทรคมนาคมระหว่างประเทศ (International Telecommunication Union : ITU) จึงได้มีการหารือถึงแนวทางความร่วมมือเพื่อส่งเสริมการให้มีการบริการทางการเงินที่ทั่วถึงมากที่สุด (Financial Inclusion) ในประเทศไทย เมื่อวันที่ 6 ม.ค.2559 ที่ผ่านมา
พ.อ.เศรษฐพงค์  กล่าวว่า   การหารือร่วมกับธนาคารแห่งประเทศไทย และ ITU จะเป็นไปในแนวทางการกำหนดนโยบาย (Proof of Concept) ในฐานะผู้ดูแลกำกับนโยบายทั้งในส่วนของ กสทช. และ ธปท.โดยการสนับสนุนข้อมูลจาก ITU เพื่อแสวงหาความร่วมมือส่งเสริมการให้บริการทางการเงินผ่านโทรศัพท์เคลื่อนที่ในประเทศไทย อาทิ บริการธุรกรรมทางการเงินทางอิเล็กทรอนิกส์ (โมบาย-แบงกิ้ง) ระบบชำระค่าบริการหรือจ่ายบิลทางอิเล็กทรอนิกส์ (โมบาย-เพย์เมนต์) และการโอนเงินผ่านหมายเลขโทรศัพท์ (โมบาย-มันนี่ ทรานส์เฟอร์) ถือเป็นส่วนหนึ่งในการให้บริการทางการเงินในรูปแบบดิจิตอล และทำให้เกิดการให้บริการทางการเงินอย่างทั่วถึงในประเทศได้ในที่สุด

MThai News

