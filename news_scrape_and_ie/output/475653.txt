สหภาพฯ ธ.ก.ส.เชิญชวนพนักงานแต่งกายชุดดำคัดค้าน “สมคิด” ขู่ยุบแบงก์
จากการที่มีกระแสข่าวถึงกรณี สหภาพแรงงานรัฐวิสาหกิจ ธนาคารเพื่อการเกษตรและสหกรณ์การเกษตร (สร.ธ.ก.ส.) เชิญชวนพนักงาน ธ.ก.ส. แต่งกายชุดดำ ในวันนี้ (8 ม.ค.59) เพื่อแสดงจุดยืนคัดค้านคำพูดของนายสมคิด จาตุศรีพิทักษ์ รองนายกรัฐมนตรี เมื่อวันที่ 6 ม.ค.ที่ผ่านมา ซึ่งกล่าวในทำนองว่า  “การมอบหมายงานจากรัฐ ถือเป็นหน้าที่โดยตรงของ ธ.ก.ส. ถ้าหากทำไม่ได้ให้ยุบทิ้งไป”

ด้าน  นาย ภูเบศวร์ เพชรเจริญ เลขาธิการ สร.ธกส.  กล่าวว่า สิ่งที่พนักงาน ธกส.กว่า 20,000 คน ทั่วประเทศ แสดงออกวันนี้ เพื่อให้ข้อเท็จจริงกับสังคม บางอย่างเมื่อสื่อสารไม่ตรงกันจะเกิดความเข้าใจคลาดเคลื่อน อย่างเช่นที่ว่า ธกส.ไม่ดูแลพี่น้องเกษตรกร ซึ่งเป็นสิ่งที่พนักงานทุกคนยอมรับไม่ได้ เพราะว่าการดูแลเกษตรกรไทยคือหัวใจสำคัญของธกส. ดังนั้นพวกเราจึงต้องออกมาสื่อสารกับสังคมว่าพวกเราทำหน้าที่อย่างดี และยืนยันจะทำหน้าที่อย่างเข้มแข็งต่อไป ทั้งนี้พนักงานธกส.ทุกคนมีความพร้อมที่จะเป็นส่วนหนึ่งในการขับเคลื่อนเศรษฐกิจของชาติ และทำให้ชาติหลุดพ้นจากวิกฤตเศรษฐกิจ อย่างไรก็ตามในการทำหน้าที่ตรงนี้เราอยากเห็นผู้บริหาร และผู้กำหนดนโยบายทุกระดับต้องให้เกียรติคนทำงานด้วย
ล่าสุด  นาย สมคิด  ได้รับทราบถึงการนัดหมายแต่งชุดดำของพนักงาน ธกส. แล้ว โดยออกมาชี้แจงถึงกรณีดังกล่าวระบุว่า “ขณะนี้เกษตรกรลำบากมาก ธ.ก.ส.เป็นกำลังสำคัญในการดูแลเกษตรกร ผมจะขอให้ธ.ก.ส.ทำงานร่วมกับธนาคารออมสิน ไม่มีใครคิดที่จะทำให้ธ.ก.ส.อ่อนแอลงหรอก หากคิดเช่นนั้น คนที่ลำบากก็คือพี่น้องเกษตรกร และคนยากจนทั่วประเทศ ดังนั้น ธ.ก.ส.จึงเป็นกำลังสำคัญหลักที่ทำหน้าที่ทุกอย่างเพื่อคนจน ถ้า ธ.ก.ส.ไม่ช่วยพวกเขาจะลำบาก” นายสมคิด กล่าว


MThai News
