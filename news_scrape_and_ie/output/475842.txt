เกษตรกร จ.พัทลุง พลิกวิกฤตให้เป็นโอกาส ผลิตหมอนยางพาราเพิ่มมูลค่า สู้ราคายางที่ตกต่ำ
จากการที่ปัจจุบันราคายางพาราถือว่าตกต่ำหนักสุดในรอบ 100 ปี โดยปัจจุบันราคาน้ำยางอยู่ที่ 22 – 25 บาทต่อกิโลกรัม และเศษยางอยู่ที่ 12 – 15 บาทต่อกิโลกรัม ทำให้ชาวสวนยางได้รับความเดือดร้อนเป็นอย่างมาก โดยเริ่มเป็นหนี้มากขึ้น บางรายต้องโค่นยางเพื่อขายต้นนำเงินมาปลดหนี้
ล่าสุด  กลุ่มสหกรณ์การเกษตรแพรกหา จังหวัดพัทลุง  ได้นำยางพาราที่ขณะนี้มีราคาต่ำมาก มาแปรรูปเป็นผลิตภัณฑ์เพื่อเพิ่มมูลค่าสู้กับราคายางที่ตกต่ำ รวมถึงยังสามารถสร้างรายได้ให้กับครอบครัวและชุมชนได้เป็นอย่างดี
โดย เฟซบุ๊ก  วิทูร ภัสสรภาก  ได้เผยแพร่แนวคิดดังกล่าว ระบุว่า “เพิ่มมูลค่าสู้ราคาที่ตกต่ำ ไปพัทลุงคราวนี้เห็นราคายางพารา น่าใจหาย แต่ก็มีเกษตรกรกลุ่มเล็กๆกลุ่มหนึ่งไม่ยอมแพ้ เอายางพาราที่ราคาต่ำๆมาแปรรูปเป็นผลิตภัณฑ์เพิ่มมูลค่าได้อย่างน่าทึ่ง กลุ่มอาชีพผลิตหมอนยางพาราแพรกหา สหกรณ์การเกษตรแพรกหา จำกัด ถึงแม้จะเริ่มจากหลายๆส่วนราชการมาแนะนำ ส่งเสริม สนับสนุน แต่ชาวบ้านใจสู้เอาจริง ทำให้เริ่มเห็นเป็นรูปเป็นร่าง จากน้ำยางสด 3 กิโล 100 ทำเป็นน้ำยางข้น เติมโน่นเติมนี่ กวนให้ฟู เทใส่แบบ ล้างให้หมดกลิ่น เป่าให้แห้ง อบให้สุก กลายเป็นหมอนยางพาราที่หนุนแล้วดีต่อสุขภาพ ลูกละ 450 บาท ทำขายแทบไม่ทัน เป็นอีกประกายเล็กๆที่เป็นทางออกในการสู้กับราคา”
ทั้งนี้ การแปรรูปผลิตภัณฑ์หมอนยางพารา ถือว่าเป็นที่นิยมไม่ใช่น้อย นอกจากจะมีราคาถูกแล้ว ยังเป็นหมอนเพื่อสุขภาพ ทำให้นอนสบาย และเหมาะกับผู้สูงอายุอีกด้วย
สำหรับผู้ที่สนใจสามารถขอข้อมูลเพิ่มเติมได้ที่ หน้าโรงเรียนบ้านพังดาน ต.แพรกหา อ.ควนขนุน จ.พัทลุง สั่งซื้อโทร. 094-5565689 หรือ สหกรณ์กองทุนสวนยางบ้านแพรกหา จำกัด 184 ม.8 ต.แพรกหา อ.ควนขนุน จ.พัทลุง 93110 074-622034
อีกทั้งหากผู้ใดสนใจเรียนรู้การทำหมอนยางพาราสามารถ ติดต่อ คุณยุพดี ภักดีวานิช โรงเรียนอุบลรัตน์ราชกัญญาราชวิทยาลัย พัทลุง โดยมีการสอนให้ฟรี ไม่เสียค่าใช้จ่ายแต่อย่างใด

ขอบคุณข้อมูล/ภาพ   วิทูร ภัสสรภาก
MThai News

