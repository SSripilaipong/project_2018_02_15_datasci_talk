ผอ.ศูนย์ศึกษาพัฒนาการเศรษฐกิจ นิด้า ชี้  ราคายาง ตกตามน้ำมัน มองอุดหนุน 60 บาทต่อกิโลกรัม ไม่ยั่งยืน
ผศ.ดร.สันติ ชัยศรีสวัสดิ์สุข ผอ.ศูนย์ศึกษาพัฒนาการเศรษฐกิจ นิด้า เปิดเผยว่า จากปัญหาเศรษฐกิจจีนที่เกิดขึ้นในขณะนี้ ย่อมส่งผลกับเศรษฐกิจโลกและการส่งออกไทย รวมไปถึงเรื่องการท่องเที่ยวด้วย ขณะที่ราคายางที่ตกต่ำ ส่วนตัวมองว่าปัจจัยหลักมาจากราคาน้ำมันที่ปรับตัวลดลงมากกว่า ส่วนปัญหาเศรษฐกิจจีนมีผลน้อยมาก
ทั้งนี้การขยายตัวทางเศรษฐกิจในปีนี้ของนิด้า ได้คาดการณ์ว่าจะอยู่ที่ร้อยละ 3.5 อย่างไรก็ตาม ข้อเสนอที่เกษตรกรชาวสวนยางขอให้ภาครัฐอุดหนุน ราคายางพารา ให้ขึ้นมาอยู่ที่ 60 บาทต่อกิโลกรัม นั้น มองว่าเป็นแนวทางที่ไม่ยั่งยืน
ขณะที่ นายสาวิทย์ แก้วหวาน เลขาธิการสมาพันธ์แรงงานรัฐวิสาหกิจสัมพันธ์ (สรส.) กล่าวว่า ในส่วนของ สรส. ไม่ได้มีการเคลื่อนไหวเกี่ยวกับราคายางพาราตกต่ำตามที่เป็นข่าวก่อนหน้านี้ อาทิ การประท้วงโดยการแต่งชุดดำ รวมทั้งสมาชิกในกลุ่มต่าง ๆ ซึ่งล่าสุดยังไม่ได้รับการรายงานในการเคลื่อนไหวด้วยเช่นกัน
