‘สมคิด’ เร่งกระทรวงท่องเที่ยวฯ จัดทำโครงการ 1 ตำบล 1 แหล่งท่องเที่ยว ช่วยกระตุ้นเศรษฐกิจ
นายสมคิด จาตุศรีพิทักษ์ รองนายกรัฐมนตรี ฝ่ายเศรษฐกิจ  เปิดเผยว่า ขณะที่ปัจจุบันอุตสาหกรรมของประเทศประสบปัญหาเศรษฐกิจ แต่การท่องเที่ยวในปี 2558 ที่ผ่านมา ถือว่าเติบโตต่อเนื่อง ซึ่งมองว่าควรใช้โอกาสนี้ พัฒนาส่งเสริมภาคการท่องเที่ยว ให้สามารถสร้างรายได้อย่างยั่งยืน โดยมีแนวคิดให้พัฒนาแหล่งท่องเที่ยวภายใต้โครงการ 1 ตำบล 1 แหล่งท่องเที่ยว และอยากให้มีการจัดไฟประดับให้สวยงาม ตามแหล่งท่องเที่ยวที่สำคัญ เพื่อเป็นทางเลือกให้กับนักท่องเที่ยวเพิ่มมากขึ้น อย่างไรก็ตาม ได้เสนอให้ปรับเป้าหมายรายได้ปีนี้เป็น 2.4 ล้านล้านบาท จากเดิมคาดการณ์ว่าปีนี้จะมีรายได้ 2.3 ล้านล้านบาท จากมาตรการส่งเสริมต่างๆ ที่รัฐบาลได้ส่งเสริมไป
ด้าน  นายยุทธศักดิ์ สุภสร ผู้ว่าการ ททท.  กล่าวว่า ตามนโยบายของนายสมคิด ททท.จะจัดมาตรการระยะสั้น ผ่านโครงการชิงโชคเงินรางวัลสูงสุดเดือนละ 1 ล้านบาท หากคนไทยใช้จ่ายภาคการท่องเที่ยว อาทิ โรงแรม บริษัททัวร์ภายในประเทศ และมีความเป็นไปได้ที่อาจมอบรางวัลบ้าน หรือรถยนต์เป็นรายไตรมาส เพื่อกระตุ้นให้คนไทยท่องเที่ยวภายในประเทศมากขึ้น คาดว่า จะสามารถเริ่มดำเนินการได้เดือนกุมภาพันธ์ 2559 ส่วนมาตรการระยะยาว จะเน้นเรื่องการพัฒนาแหล่งท่องเที่ยวอย่างยั่งยืน


ขอบคุณข้อมูลจาก  มติชน
MThai News
