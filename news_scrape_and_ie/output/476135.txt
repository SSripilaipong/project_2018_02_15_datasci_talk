คมนาคม เล็งใช้ ‘ยางพารา’ กว่า 20,687 ตัน ปรับปรุงซ่อมแซมถนนทั่วประเทศ ตามนโยบายรัฐบาล
นายอาคม เติมพิทยาไพสิฐ รัฐมนตรีว่าการกระทรวงคมนาคม  เปิดเผยภายหลังการประชุมคณะรัฐมนตรี ว่า กระทรวงคมนาคม ได้เสนอแผนการใช้ยางพาราตามนโยบายของรัฐบาล เข้าสู่ประชุมครม. โดยในปีนี้ มีแผนที่จะใช้ยางพาราจำนวน 20,687 ตัน ในโครงการปรับปรุง และซ่อมแซมถนนทั่วประเทศ แบ่งเป็นส่วนของกรมทางหลวง จำนวน 10,313 ตัน และกรมทางหลวงชนบท จำนวน 10,374 ตัน มูลค่ารวมกว่า 10,000 ล้านบาท ในพื้นที่ประมาณ 37.1 ล้านตารางเมตร

โดยจะนำยางพาราดิบ 5% มาผสมกับยางมะตอย เพื่อใช้ซ่อมแซมถนน พร้อมทั้งจะมีการศึกษาวิจัยสัดส่วนการใช้ยางพาราในการก่อสร้างถนนเพิ่มเติม แต่ต้องอยู่บนพื้นฐานของความปลอดภัยในการรับน้ำหนักและความยืดหยุ่นของถนนด้วย
ส่วนในปีงบประมาณ 2560 – 2561 กระทรวงคมนาคม มีแผนจะใช้ยางพาราในโครงการต่างๆ รวมถึงนำมาใช้เป็นวัสดุ ครุภัณฑ์ ซึ่งจะต้องมีการทบทวนแผนงาน คาดว่าจะได้ข้อสรุปและเสนอแผนต่อสำนักงบประมาณภายใน 1 สัปดาห์ ขณะที่โครงการของการรถไฟแห่งประเทศไทย ในการเปลี่ยนถนนข้ามทางรถไฟจากคอนกรีตมาเป็นถนนที่มีส่วนผสมของยางพารา ยังอยู่ระหว่างการศึกษา และสำรวจความต้องการใช้ยางพารา ซึ่งการรถไฟฯ คาดว่า จะได้ข้อสรุปภายในสัปดาห์นี้เช่นกัน

MThai News
