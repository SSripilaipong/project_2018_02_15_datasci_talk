ผู้ว่าฯ กทม.สั่งหน่วยงาน กทม. ช่วยซื้อ ‘ยางพารา’ จากเกษตรกร 2,000 ตัน ทำเส้นทางจักรยานและลานกีฬา
วันที่ 13 มกราคม 2559  ม.ร.ว.สุขุมพันธุ์ บริพัตร ผู้ว่าราชการกรุงเทพมหานคร  เปิดเผยว่า จากภาวะราคายางพาราที่ตกต่ำ ตนได้มอบหมายให้หน่วยงานในสังกัด กรุงเทพมหานคร สนับสนุนการนำผลิตภัณฑ์ยางพารามาใช้ ในส่วนงานที่จำเป็นทั้งก่อสร้างหรือซ่อมแซมต่างๆ ที่สามารถใช้ยางพาราร่วมด้วยได้ ให้ดำเนินการทันที
เบื้องต้น จะใช้ยางพาราในการทำโครงการต่างๆ เช่น สำนักวัฒนธรรม กีฬา และการท่องเที่ยว มีโครงการปรับปรุงลานกีฬา สนามเด็กเล่น จำนวน 200 แห่ง สำนักการโยธาจะมีการก่อสร้างปรับปรุงผิวจราจรและทางเท้า จะใช้ยางพาราเป็นส่วนประกอบการก่อสร้าง สำนักการระบายน้ำ จะใช้ยางพาราเป็นส่วนในการจัดทำอุปกรณ์ต่างๆ เช่นทุ่นลอยน้ำ เป็นต้น
อย่างไรก็ตาม โครงการดังกล่าว ถือเป็นการช่วยเหลือเกษตรกร โดย กทม.ก็จะให้ความช่วยเหลือเท่าที่ทำได้อย่างเต็มที่ เพื่อสนับสนุนนโยบายการช่วยเหลือเกษตรกรสวนยางพาราของรัฐบาล
“กรุงเทพมหานคร พร้อมช่วยเหลือและสนับสนุนการทำงานของรัฐบาล ในการหาแนวทางช่วยเหลือเกษตรกรชาวสวนยาง และคาดว่า กทม. จะสามารถจัดซื้อผลิตภัณฑ์ยางพาราได้ ประมาณ 2,000 ตัน เพื่อเป็นการบรรเทาปัญหาความเดือดร้อนให้กับเกษตรกรฯ และที่สำคัญที่สุด คือ ทุกภาคส่วน ต้องร่วมมือกันในการหาวิธีช่วยเหลือในระยะยาวด้วย” ม.ร.ว.สุขุมพันธุ์ กล่าว

MThai News
