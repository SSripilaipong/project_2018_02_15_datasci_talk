ครม.อนุมัติงบลงทุน 2 หมื่นล้านบาทพัฒนาระบบอินเตอร์เน็ตให้เข้าถึงครบทุกหมู่บ้าน
วันที่ 19 ม.ค. 2559 นายอุตตม สาวนายน รมว.เทคโนโลยีสารสนเทศและการสื่อสาร (ไอซีที) กล่าวภายหลังการประชุมคณะรัฐมนตรี (ครม.) ว่า ที่ประชุมมีมติอนุมัติงบลงทุน 2 หมื่นล้านบาท ตามที่กระทรวงไอซีทีเสนอ เพื่อพัฒนาระบบอินเตอร์เน็ตให้เข้าถึงครบทุกหมู่บ้าน รวมถึงวางระบบเชื่อมโยงไปยังประเทศเพื่อนบ้าน ซึ่งเป็นส่วนหนึ่งในโครงการยกระดับเศรษฐกิจฐานรากของประเทศ โดยการลงทุนดังกล่าว จะแบ่งเป็นการทำให้ทุกชุมชนในประเทศเข้าถึงบรอดแบนด์ 1.5 หมื่นล้านบาทและอีก 5 พันล้านบาท เป็นการพัฒนาเกตเวย์ของไทย เพื่อจะได้ไม่ต้องผ่านสิงคโปร์ และมาเลเซีย

‘ไอซีที’ เดินหน้าสร้างโครงข่ายอินเทอร์เน็ต 7 หมื่นหมู่บ้าน
ไอซีที เดินหน้าขยายโครงข่ายอินเทอร์เน็ตบรอดแบนด์ให้ทั่วถึง 7 หมื่นหมู่บ้าน ภายใน 12 เดือน
นายอุตตม สาวนายน รัฐมนตรีกระทรวงเทคโนโลยีสารสนเทศและการสื่อสาร (ไอซีที)  ได้หารือร่วมกับ สมาคมโทรคมนาคมแห่งประเทศไทย ในพระบรมราชูปถัมภ์ นำโดย นายศุภชัย เจียรวนนท์ นายกสมาคม เกี่ยวกับแผนการพัฒนาเศรษฐกิจดิจิทัล (DE) และการลงทุนเพิ่มเติมด้านดิจิทัล
โดยรัฐมนตรีว่าการกระทรวงไอซีที เปิดเผยว่า การหารือครั้งนี้ เพื่อเปิดโอกาสให้ตัวแทนภาคอุตสาหกรรมเข้ามาแสดงความคิดเห็น และข้อเสนอแนะ ก่อนที่จะนำแผน DE ฉบับสมบูรณ์ เข้าสู่การพิจารณาของคณะกรรมการเตรียมความพร้อมเศรษฐกิจดิจิทัล โดยการหารือครั้งนี้ จะเน้นที่ยุทธศาสตร์โครงสร้างพื้นฐาน ซึ่งตามนโยบายของภาครัฐ คือจะต้องให้มีความเท่าเทียมในการเข้าถึงของประชาชน
เบื้องต้น จะต้องขยายอินเทอร์เน็ตบรอดแบนด์ให้เข้าถึงทุกหมู่บ้านกว่า 7 หมื่นแห่งทั่วประเทศภายใน 12 เดือน ตามนโยบายที่นายกรัฐมนตรีมอบหมาย ซึ่งปัจจุบันมีหมู่บ้านราว 40,000 หมู่บ้าน ที่มีอินเตอร์เน็ตใช้งานแล้ว ส่วนอีก 30,000 หมู่บ้าน ยังไม่มีอินเตอร์เน็ต ดังนั้นกระทรวงไอซีที บริษัท ทีโอที จำกัด (มหาชน) บริษัท กสท โทรคมนาคม จำกัด (มหาชน) และ ภาคเอกชน จะร่วมมือกันขับเคลื่อนนโยบายดังกล่าว ส่วนรายละเอียดของงบประมาณ จะมีการหารืออีกครั้ง แต่คาดว่าจะเริ่มโครงการได้ภายในไตรมาส 2 ปีนี้


ขอบคุณภาพ  มติชน
MThai News
