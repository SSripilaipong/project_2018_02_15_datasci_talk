ออมสินจับมือ ตลท. ตั้งกองทุน ช่วย SMEs วงเงิน 2,000 ล้านบาท มีเป้าหมาย 4 กลุ่ม
นายชาติชาย พยุหนาวีชัย ผู้อำนวยการธนาคารออมสิน  เปิดเผยว่า ทางธนาคารออมสิน ได้ดำเนินการตามมาตรการสนับสนุนวิสาหกิจขนาดกลางและขนาดย่อม หรือ SMEs ในเชิงบูรณาการ โดยการจัดตั้งกองทุนเพื่อสนับสนุนวิสาหกิจขนาดกลางและขนาดย่อม หรือ SMEs Private Equity Trust Fund วงเงินไม่เกิน 2,000 ล้านบาท สำหรับกองทุนดังกล่าว มีเป้าหมายใน 4 กลุ่ม คือ เอสเอ็มอีระยะเริ่มต้นที่มีศักยภาพสูง, เอสเอ็มอีที่มีศักยภาพในการเติบโตโดยเฉพาะที่อยู่ในกลุ่มธุรกิจที่มีประโยชน์ต่อการขยายตัวทางเศรษฐกิจของประเทศ, เอสเอ็มอีที่เป็นซัพพลายของภาครัฐและภาคเอกชนขนาดใหญ่ และ เอสเอ็มอีที่เป็นกิจการเพื่อสังคม
ทั้งนี้ ในระยะเริ่มต้นของโครงการ ธนาคารออมสินได้จัดตั้งกองทุนที่ 1 วงเงิน 500 ล้านบาท โดยมีตลาดหลักทรัพย์แห่งประเทศไทย ร่วมลงทุนในวงเงิน 100 ล้านบาท พร้อมทั้งมีการลงนามบันทึกข้อตกลงร่วมมือ เพื่อสนับสนุนการพัฒนาศักยภาพของผู้ประกอบการเอสเอ็มอีในเชิงบูรณาการ และธนาคารมีแผนที่จะร่วมลงทุนกับนักลงทุนสถาบันอื่นๆ เพื่อจัดตั้งกองทุนจนครบตามเป้าหมาย 2,000 ล้านบาท โดยอาจมีธุรกิจขนาดใหญ่เข้าร่วมลงทุนด้วยในโครงการกองทุนที่ 2


MThai News
