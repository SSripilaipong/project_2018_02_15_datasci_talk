“เจ๊เกียว” ยืนยันแม้ราคาน้ำมันดีเซลต่ำกว่าลิตรละ 20 บาท จะไม่ลดค่าโดยสารรถทัวร์
นางสุจินดา เชิดชัย นายกสมาคมผู้ประกอบการรถโดยสารขนส่ง หรือ “เจ๊เกียว”  เปิดเผยว่า แม้ราคาน้ำมันดีเซลขณะนี้ จะต่ำกว่าลิตรละ 20 บาท และต่ำที่สุดในรอบ 6 ปี 10 เดือน แต่ยังไม่ใช่เหตุผลที่จะให้ปรับลดค่าโดยสารลงได้ เนื่องจากรถโดยสารต้องแบกรับภาระต้นทุนต่าง ๆ โดยเฉพาะค่าซ่อมบำรุงรถ และจำนวนผู้โดยสารก็ลดลงไป 60-70% จากการที่ผู้โดยสารหันไปใช้รถยนต์ส่วนตัว และสายการบินต้นทุนต่ำ ส่งผลให้ผู้ประกอบการบางรายต้องหยุดเดินรถชั่วคราว และบางรายต้องเลิกกิจการไป

นางสุจินดา  กล่าวต่อว่า ตนเองรู้สึกเครียดมาก เนื่องจากธุรกิจรถโดยสารที่ทำมา 40-50 ปี ถึงคราวนับถอยหลัง เนื่องจากต้องแบกรับภาระต้นทุนที่หนัก ทั้งค่ายางรถยนต์ที่สึกหรอ ค่าอะไหล่ต่อปีที่สูงหลายล้านบาท แม้ว่าราคาน้ำมันได้ปรับลดลง แต่จำนวนผู้โดยสารที่เคยใช้บริการก็ลดลงไป ถ้าโครงการรถไฟความเร็วสูงก่อสร้างเสร็จจะยิ่งทำให้จำนวนผู้โดยสารที่ใช้บริการรถโดยสารลดลงไปอีกมาก
ขณะที่คณะกรรมการขนส่งทางบกกลาง ย้ำว่าต้องให้ความเป็นธรรมต่อทุกฝ่าย แต่ถ้าราคาน้ำมันคงที่ หรือลดต่ำลงเป็นเวลา 3 สัปดาห์ ก็จะประชุมทบทวนอัตราค่าโดยสารรถสาธารณะ


ขอบคุณข้อมูล  CH7
ติดตามข่าวเศรษฐกิจอื่น ๆ ที่น่าสนใจได้ที่นี่  news.mthai.com/economy
MThai News

