ขนส่งทางบกมีมติลดค่าโดยสาร บขส.-รถร่วมบริการ-รถระหว่างจังหวัด มีผล 15 ก.พ. นี้
ผู้สื่อข่าวรายงานว่า ที่ประชุมคณะกรรมการขนส่งทางบกกลางม ที่มีนายดรุณ แสงฉาย รองปลัดกระทรวงคมนาคม เป็นประธาน เมื่อวันที่ 28 มกราคมที่ ผ่านมา โดยที่ประชุมได้ติดตามสถานการณ์ราคาพลังงานโดยเพราะราคาน้ำมันดีเซล ที่เป็นเชื้อเพลิงหลักของระบบขนส่งรถโดยสาร ซึ่งได้มีการปรับลดราคาลงอย่างต่อเนื่อง ดังนั้น ที่ประชุมจึงมีมติให้ปรับลดค่าโดยสารสำหรับรถโดยสารของบริษัท ขนส่ง จำกัด (บขส.) และรถร่วมบริการของ บขส. รวมถึงรถโดยสารที่วิ่งระหว่างจังหวัด
โดยให้มีผลตั้งแต่วันที่ 15 กุมภาพันธ์นี้เป็นต้นไป หลังจากมีมติดังกล่าวซึ่งคณะกรรมการฯ อยู่ระหว่างรายงานผลให้กระทรวงคมนาคมรับทราบ ล่าสุด นายออมสิน ชีวะพฤกษ์ รัฐมนตรีช่วยว่าการกระทรวงคมนาคม รับทราบข้อมูลแล้ว ส่วนค่าเรือโดยสารจะมีการประชุมอีกครั้งปลายเดือนนี้

ขอบคุณข้อมูล  สำนักข่าวไทย

บขส.เตรียมนำรถใหม่ 100คัน ให้บริการ
บขส.เตรียมนำรถใหม่ ขนาด 15 เมตร จำนวน 100 คัน ให้บริการทดแทนรถปรับอากาศ 2 ชั้น ที่หมดสัญญา
นายนพรัตน์ การุณยะวนิช รองกรรมการผู้จัดการใหญ่ฝ่ายบริหารการเดินรถ รักษาการแทนกรรมการผู้จัดการใหญ่ บริษัท ขนส่ง จำกัด (บขส.)  เปิดเผยว่า บขส. มีแผนนำรถโดยสารปรับอากาศชั้นเดียว ขนาด 12 เมตร และ 15 เมตร มาให้บริการแทน รถโดยสารปรับอากาศ 2 ชั้น ที่จะทยอยหมดสัญญาลง โดยในเดือนมิถุนายน 2559 ที่จะถึงนี้ บขส. จะนำรถโดยสารปรับอากาศ ขนาด 15 เมตร จำนวน 100 คัน มาวิ่งให้บริการ ทดแทนรถโดยสารปรับอากาศ 2 ชั้น ที่เริ่มหมดสัญญา และจะทยอยนำรถโดยสารปรับอากาศ ขนาด 12 เมตร และ 15 เมตร มาวิ่งให้บริการจนครบ 482 คัน ภายในปี 2560
ทั้งนี้รถโดยสารปรับอากาศ 2 ชั้น ของ บขส. เป็นรถโดยสารที่ประกอบขึ้นจากโรงงานที่มีมาตรฐาน ผ่านการทดสอบก่อนนำมาให้บริการ แต่การปรับปรุงรถโดยสารปรับอากาศ 2 ชั้น มาเป็นรถปรับอากาศชั้นเดียว เพื่อเพิ่มความสะดวกสบาย ทันสมัย รองรับความต้องการของผู้ใช้บริการ อีกทั้ง หากเกิดอุบัติเหตุความรุนแรงจะน้อยกว่ารถปรับอากาศ 2 ชั้น
อย่างไรก็ตาม รถโดยสาร ของ บขส. มีการติดตั้งระบบ GPS บนรถโดยสาร เพื่อควบคุมความเร็วในการขับขี่ไม่ให้เกิน 90 กิโลเมตร/ชั่วโมง และในเส้นทางสายยาวที่มีระยะทางเกิน 4 ชั่วโมง จัดให้มีพนักงานขับรถ 2 คน ให้บริการ ผู้ใช้บริการ จึงมั่นใจในความปลอดภัยได้

MThai News
