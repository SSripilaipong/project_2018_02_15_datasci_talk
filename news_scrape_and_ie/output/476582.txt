นายกสมาคมค้าทองคำ ชี้  ราคาทอง ปีนี้ผันผวนจากเศรษฐกิจโลก แนะนักลงทุนระมัดระวัง คาดเคลื่อนไหวในกรอบ 1,050 – 1,250 $ต่อออนซ์
นายจิตติ ตั้งสิทธิ์ภักดี นายกสมาคมค้าทองคำ  เปิดเผยว่า ราคาทองคำในขณะนี้ ถือว่ามีความผันผวนเป็นอย่างมาก เนื่องจากภาวะเศรษฐกิจโลกที่ชะลอตัว และการเตรียมปรับขึ้นอัตราดอกเบี้ยเป็นขั้นบันไดของทางธนาคารกลางสหรัฐฯ หรือ เฟด ซึ่งทำให้นักลงทุนเกิดความไม่มั่นใจ และหันมาลงทุนในทองคำ จนทำให้ราคาทองคำปรับตัวสูงขึ้น
ทั้งนี้ ยอมรับว่าในปี 2559 ราคาทองคำอาจจะผันผวนกว่าในปี 2558 ที่ผ่านมา ซึ่งนักลงทุนจะต้องระมัดระวังในการลงทุนสำหรับส่วนของทองคำ โดยเฉพาะราคาทองคำที่ในประเทศมีความผูกพันกับอัตราแลกเปลี่ยน จึงต้องระมัดระวังให้มากขึ้น
อย่างไรก็ตาม มองว่า กรอบราคาทองคำในปีนี้จะผันผวนอยู่ในกรอบ 1,050 – 1,250 เหรียญสหรัฐฯ ต่อออนซ์ นอกจากนี้ ยังมีปัจจัยเสี่ยงจากปัญหาภาวะความตึงเครียดในส่วนของตะวันออกกลาง และคาบสมุทรเกาหลี จึงเป็นปัจจัยเสี่ยงที่สำคัญที่จะต้องติดตาม


ติดตามข่าวเศรษฐกิจอื่น ๆ ที่น่าสนใจได้ที่นี่  news.mthai.com/economy
MThai News

