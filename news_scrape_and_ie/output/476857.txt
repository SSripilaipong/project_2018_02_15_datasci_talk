นายกรัฐมนตรีอนุมัติงบ 2 พันล้าน แปรรูปยางพารา 14,000 ตัน ช่วยเหลือเกษตรกร
พล.อ.ประยุทธ์ จันทร์โอชา นายกรัฐมนตรี และ หัวหน้าคณะรักษาความสงบแห่งชาติ (คสช.)  กล่าวภายหลังการประชุมคณะรัฐมนตรี ว่า จากที่ 8 กระทรวง ได้ขออนุมัติงบประมาณในการแปรรูปยางพาราที่ได้จากการรับซื้อจากเกษตรกร ที่จะใช้วงเงินเบื้องต้นจากงบปกติของปี 2559 จำนวน 2,000 ล้านบาท ในการแปรรูปยางพารา 14,000 ตัน แต่หากมีความต้องการเพิ่มเติม สามารถเสนอต่อคณะรัฐมนตรี เพื่อพิจารณาวงเงินจากงบกลางที่ตั้งกรอบไว้
พร้อมย้ำว่าการรับซื้อยาง 1 แสนตันตามมาตรการช่วยเหลือเกษตรกร อาจไม่จำเป็นต้องรับซื้อครบตามจำนวน แต่ต้องการให้กลไกการใช้ยางในภาคธุรกิจ สามารถเริ่มต้นได้โดยมติคณะรัฐมนตรีที่มีมติเห็นชอบให้ใช้งบประมาณในการรับซื้อยางพาราจากเกษตรกรในวงเงิน 4,500 ล้านบาท
นายกรัฐมนตรี กล่าวต่อว่า การเดินหน้าแก้ปัญหาราคายางพาราด้วยการบูรณาการ ซึ่งแนวทางการรับซื้อยางจากเกษตรกร ถือเป็นการเริ่มต้นระยะที่ 1 ของการแก้ปัญหาอย่างครบวงจร ทั้งนี้ ได้ปรับระเบียบราชการเพื่อให้ภาครัฐซื้อผลิตภัณฑ์จากยางพาราได้มากขึ้น ขณะเดียวกันได้เร่งรัดการรับรองมาตรฐานให้กับภาคเอกชน โดยเชื่อมั่นว่าการดำเนินมาตรการของรัฐบาลจะส่งผลให้สถานการณ์ราคายางในระยะยาวดีขึ้น
ทั้งนี้ ยอมรับว่ากังวลต่อปัญหาการทุจริตในการรับซื้อยางพารา จึงได้กำหนดกลไกในการรับซื้อที่รัดกุม โดยเฉพาะการเวียนขายยางเก่าให้กับรัฐ โดยให้ทุกส่วนที่เกี่ยวข้องทั้ง คสช. และองค์กรปกครองส่วนท้องถิ่นร่วมกันตรวจสอบ
อย่างไรก็ตาม นายกรัฐมนตรี ระบุว่า เกษตรกรให้ความร่วมมือกับภาครัฐมากขึ้น แต่ย้ำว่าจะต้องมีการพิจารณาในการปรับลดพื้นที่ปลูกยางและแนวทางการปลูกพืช หรือสร้างอาชีพเสริม


ขอบคุณข้อมูล  อินโฟเควสท์
MThai News
