ครม.เห็นชอบกระทรวงคมนาคมกำหนดมาตรฐานการออกแบบและการก่อสร้าง ‘เส้นทางจักรยาน’ ในประเทศไทย
นายอาคม เติมพิทยาไพสิฐ รัฐมนตรีว่าการกระทรวงคมนาคม  เปิดเผยภายหลังการประชุมคณะรัฐมนตรีว่า ที่ประชุม ครม.มีมติเห็นชอบการกำหนดมาตรฐานการออกแบบ และการก่อสร้าง’ เส้นทางจักรยาน’  ในประเทศไทย เพื่อให้ทุกหน่วยงานนำไปอ้างอิงในการก่อสร้างเส้นทางจักรยานให้มีรูปแบบและมาตรฐานเดียวกันทั้งประเทศ
หลังการก่อสร้างที่ผ่านมา ยังไม่มีรูปแบบที่ชัดเจน จึงกำหนดคู่มือเพื่อให้การออกแบบสัญญาณไฟบนป้ายสัญลักษณ์ทางจักรยาน เป็นไปในรูปแบบเดียวกัน ทั้งนี้ ในส่วนของงบประมาณนั้น เห็นชอบให้หน่วยงานที่เกี่ยวข้อง ให้ความร่วมมือและสนับสนุนการพัฒนาและส่งเสริมการเดินทางของประชาชนด้วยจักรยานตามภารกิจ หน้าที่ที่รับผิดชอบ
และทำการตกลงในรายละเอียดกับสำนักงบประมาณ เพื่อเสนอขอรับการจัดสรรงบประมาณรายจ่ายประจำปีในการดำเนินมาตรการส่งเสริมและสนับสนุนตามขั้นตอนกฎหมายและระเบียบที่เกี่ยวข้อง
อย่างไรก็ตาม ปัจจุบันเส้นทางจักรยานภายใต้การดำเนินการก่อสร้าง และปรับปรุงของกระทรวงคมนาคม กระทรวงการท่องเที่ยวและกีฬา กรุงเทพมหานคร และเทศบาล ต่างมีเส้นทางจักรยานที่ใช้งานได้ ระยะทาง 566.12 กม. ขณะที่เส้นทางที่อยู่ระหว่างการดำเนินการ มีระยะทาง 715.39 กม. และเส้นทางที่มีแผนการพัฒนาในอนาคตระยะทาง 1,071.1 กม. รวมระยะทางทั้งสิ้น 2,352.61 กม.


ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
