กสทช. เผย ผลการประชุมแก้ไขปัญหาทีวีดิจิตอล เบื้องต้นจะแจกคูปองทีวีดิจิตอลเพิ่มทุกบ้านทั่วประเทศ
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  เปิดเผยว่า จากการที่ได้เชิญผู้ประกอบการทีวีดิจิตอลทั้ง 24 ช่อง รวมถึงผู้ที่มีส่วนเกี่ยวข้อง เข้าหารือเพื่อแก้ไขปัญหาทีวีดิจิตอล
ผู้ประกอบการได้เสนอแนวทางรวม 10 ข้อ คือ 1.การเลื่อนจ่ายเงินค่าประมูลทีวีดิจิตอลในงวดที่ 3 2.ขยายอายุใบอนุญาตให้มากกว่า 15 ปี 3.จะหยุดประกอบกิจการโดยไม่จำเป็นต้องจ่ายเงินค่าประมูลที่เหลือได้หรือไม่ 4.ให้ กสทช. มีมาตรการเยียวยาอื่นๆเพิ่มเติมแก่ผู้ประกอบการ 5.ให้มีการเรียงช่องโทรทัศน์เหมือนกันทุกรูปแบบการออกอากาศ 6.ให้ กสทช. แจกคูปองเงินสนับสนุนค่าอุปกรณ์รับชมทีวีดิจิตอลเพิ่มเติม
7.ให้ กสทช. เพิ่มการประชาสัมพันธ์สร้างการรับรู้แก่ประชาชน 8.ให้ กสทช. เป็นผู้สนับสนุนเงินการวัดหรือจัดทำเรตติ้งได้ 9.ให้ กสทช. ลดหย่อนค่าธรรมเนียมที่ผู้ประกอบการต้องจ่ายเข้ากองทุนวิจัยและพัฒนากิจการกระจายเสียง กิจการโทรทัศน์ และกิจการโทรคมนาคมเพื่อประโยชน์สาธารณะ (กองทุนยูเอสโอ) จากเดิมในอัตราปีละ 2% ของรายได้รวมต่อปี และ 10.ให้ กสทช. ช่วยสนับสนุนบางส่วน หรือจ่ายเงินค่าเช่าโครงข่ายแทนผู้ประกอบการทั้งหมด
ทั้งนี้ สิ่งที่ กสทช.สามารถทำได้ทันทีคือ การแจกคูปองทีวีดิจิตอล โดยหลังจากนี้ กสทช. จะทำหนังสือขอ พล.อ.ประยุทธ์ จันทร์โอชา ในฐานะหัวหน้าคณะรักษาความสงบแห่งชาติ (คสช.) เพื่อขออนุมัติการแจกคูปองทีวีดิจิตอลเพิ่มจากปัจจุบันที่แจกไปแล้ว 13.7 ล้านครัวเรือน เป็นครบทุกครัวเรือนในประเทศไทย หรือราว 22.9 ล้านครัวเรือน และการลดหย่อนค่าธรรมเนียมเข้ากองทุนยูเอสโอโดยไม่มีผลย้อนหลัง
ส่วนประเด็นที่เหลือจะต้องรอรับฟังความเห็นจากกระทรวงการคลัง สำนักงานคณะกรรมการกฤษฎีกา และสำนักงานอัยการสูงสุด ว่าสามารถทำได้หรือไม่ และจะมาประชุมกันอีกครั้งในวันที่ 27 มกราคมนี้ อย่างไรก็ตาม หากเรื่องใดที่ กสทช. สามารถทำได้ภายใต้กรอบของอำนาจและกฎหมายก็จะทำให้
แต่หากเรื่องใดทั้ง 3 หน่วยงานดังกล่าวสรุปมาว่าเกินกว่าอำนาจของ กสทช. จะนำเรื่องส่งให้ พล.อ.ประยุทธ์ ในฐานะนายกรัฐมนตรีเป็นผู้พิจารณา คาดแนวทางการช่วยเหลือทั้งหมดจะสามารถสรุปได้ก่อนวันที่ 15 กุมภาพันธ์ เพื่อเสนอบอร์ด กสทช. และจะประกาศใช้ได้ก่อนสิ้นเดือนกุมภาพันธ์นี้

ขอบคุณข้อมูล  มติชน
MThai News
