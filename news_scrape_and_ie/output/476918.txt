กองสลากฯ เพิ่มหวยอีก 20 ล้านฉบับ หวังเพิ่มโอกาสให้ผู้ค้ารายย่อย โดยจะเริ่มขายงวด 16 ก.พ.นี้
พล.ท.อภิรัชต์ คงสมพงษ์ ประธานกรรมการสลากกินแบ่งรัฐบาล  เปิดเผยว่า กองสลากฯ จะพิมพ์สลากกินแบ่งรัฐบาลเพิ่มอีก 20 ล้านฉบับ หรือ 10 ล้านฉบับคู่ ในงวดวันที่ 16 ก.พ. 2559 โดยจะเปิดให้ผู้ลงทะเบียนในระบบซื้อเท่านั้น และสามารถซื้อสลากไปจำหน่ายได้ในวันที่ 3 ก.พ.2559 ทั้งนี้ จากการลงพื้นที่ในช่วง 4 เดือนที่ผ่านมา พบว่าผู้ลงทะเบียนจองซื้อสลากมีการขายใบจองและทำเป็นอาชีพ ไม่ได้ขายสลากจริง จึงต้องการจัดสรรให้สลากถึงมือผู้ขายตัวจริงมากกว่า และในงวดต่อไป จะทยอยปรับลดจำนวนสลากจองมาเป็นสลากซื้อทั้งหมด

สำหรับการพิมพ์สลากเพิ่มอีก 10 ล้านฉบับคู่ ส่งผลให้จำนวนสลากในระบบทั้งหมดอยู่ที่ 60 ล้านฉบับคู่ หรือ 120 ล้านฉบับ จากเดิมที่พิมพ์จำหน่ายอยู่ที่ 50 ล้านฉบับคู่ หรือ 100 ล้านฉบับ แบ่งเป็นสลากในระบบโควตาที่กระจายไปให้มูลนิธิ 25 ล้านฉบับคู่ และระบบซื้อ-จอง 35 ล้านฉบับคู่ ในจำนวนนี้เป็นระบบซื้อ 13 ล้านฉบับคู่ และระบบจอง 22 ล้านฉบับคู่ โดยเชื่อว่าสลากที่พิมพ์เพิ่มขึ้นจะเพียงพอต่อผู้ค้าที่ลงทะเบียนในระบบจากซื้อรอบแรกกว่า 7 หมื่นคนได้ทั้งหมด
อย่างไรก็ตาม การเปิดให้ประชาชนซื้อ-จองลอตเตอรี่ล่วงหน้า ผ่านธนาคารกรุงไทย ยังได้รับความสนใจเพิ่มขึ้นต่อเนื่อง โดยเฉพาะบริเวณตู้เอทีเอ็มธนาคารกรุงไทยทั่วประเทศ มีประชาชนมารอต่อคิวจำนวนมาก โดยผู้ค้าบางคนต้องมารอข้ามวันข้ามคืน เพื่อทำการสั่งซื้อ-จองลอตเตอรี่ โดยรอบล่าสุดการสั่งซื้อใช้เวลาเพียง 1.49 นาที ซึ่งทุบสถิติจากครั้งที่ผ่านมา ที่ทำเวลา 2.13 นาที ตั้งแต่เวลา 08.00-08.01 น.


ขอบคุณข้อมูล  ประชาชาติ
MThai News
