คมนาคม เผย มีการปรับแผน  ‘รถไฟไทย-จีน’  ที่ไม่จำเป็นออก ชี้ เพื่อลดต้นทุนและลดความซ้ำซ้อน
นายอาคม เติมพิทยาไพสิฐ รัฐมนตรีว่าการกระทรวงคมนาคม  เปิดเผยถึงความคืบหน้ารถไฟไทย-จีน ว่า ฝ่ายไทยได้เสนอรูปแบบการลงทุนใหม่ โดยขอปรับสัดส่วนการลงทุนให้จีนลงทุนเพิ่มขึ้นจากเดิมไทยมีสัดส่วนการลงทุน 40% จีน 60% เป็นไทย 30% จีน 70% และขอให้การลงทุนครอบคลุมถึงการก่อสร้างด้วย จากเดิมครอบคลุมเฉพาะเรื่องการเดินรถ ทั้งนี้ ฝ่ายจีนได้มีข้อเสนอเช่นกัน คือให้ปรับช่วงการก่อสร้างทางรถไฟใหม่เพื่อเป็นการลดต้นทุนการดำเนินการก่อสร้าง โดยระยะแรกจะแบ่งการก่อสร้างเป็น 2 ช่วง คือกรุงเทพฯ-นครราชสีมา และนครราชสีมา-หนองคาย
ซึ่งจะเริ่มดำเนินการก่อสร้างช่วงกรุงเทพฯ-นครราชสีมาก่อน หลังจากนั้นจะดำเนินการก่อสร้างในช่วงที่ 2 คือนครราชสีมา-หนองคาย โดยจะมีการหารือกับจีนให้ปรับการก่อสร้างเป็นทางเดี่ยว ขนาดมาตรฐาน 1.435 เมตรไปก่อน จากแผนเดิมจะเป็นทางคู่ เพื่อศึกษาถึงจำนวนปริมาณของผู้โดยสารว่ามีมากเพียงพอหรือไม่ นอกจากนี้ จีนยังได้เร่งรัดให้ไทยสรุปรูปแบบการจัดตั้งบริษัทร่วมทุนกับจีนภายใน 2 สัปดาห์ เพื่อให้สามารถลงนามบันทึกข้อตกลงได้ในการประชุมร่วมกันปลายเดือนกุมภาพันธ์นี้ ซึ่งรูปแบบการร่วมทุนนั้นก็คงเป็นแบบนิติบุคคลเฉพาะกิจ (เอสพีวี)

ขอบคุณข้อมูล  มติชน
MThai News

รมว.คมนาคม เผย จีนยอมปรับลดอัตราดอกเบี้ยเงินกู้โครงการความร่วมมือ ‘รถไฟไทย-จีน’ เหลือ 2% ยันเริ่มก่อสร้าง พ.ค. นี้
นายอาคม เติมพิทยาไพสิฐ รมว.คมนาคม  เปิดเผยว่า สำหรับความคืบหน้าโครงการความร่วมมือรถไฟไทย-จีน เส้นทางกรุงเทพฯ-แก่งคอย-นครราชสีมา-หนองคาย และแก่งคอย-มาบตาพุด ขณะนี้ จีนยอมปรับลดอัตราดอกเบี้ยเงินกู้โครงการดังกล่าวเหลือ 2% จากเดิมที่กำหนดไว้ 2.5% ตามข้อเสนอของไทย
นอกจากนี้ กระทรวงการคลังอยู่ระหว่างพิจารณารูปแบบการลงทุน เพื่อให้จีนมีสัดส่วนการลงทุนมากกว่าไทย ซึ่งเดิมกำหนดสัดส่วนไทยต่อจีนไว้ที่ 60 ต่อ 40 แต่อนาคตอาจจะปรับเป็นจีนมากกว่าไทย เช่น 30 ต่อ 70 ทั้งนี้ก็ต้องรอผลการศึกษาของกระทรวงการคลังอีกครั้ง
ส่วนความคืบหน้าของโครงการ อยู่ระหว่างยื่นรายงานผลกระทบด้านสิ่งแวดล้อม (อีไอเอ) เพิ่มเติม เนื่องจากต้องนำสถานีบ้านภาชีมาก่อสร้างในโครงการรถไฟไทย-จีนด้วย จากเดิมที่จะต้องก่อสร้างในโครงการรถไฟความเร็วสูง กรุงเทพฯ-เชียงใหม่ ยืนยันว่าเรื่องดังกล่าวจะไม่ส่งผลกระทบต่อกำหนดการก่อสร้างในเดือน พ.ค.นี้


ขอบคุณข้อมูล  ข่าวสด
MThai News
