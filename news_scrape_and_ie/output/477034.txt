‘แทงโวยวาย’  อาชีพแปลกที่หาดูยาก ของ ชาวหมู่บ้านมอแกน บ้านทุ่งหว้า จังหวัด พังงา
นายห้อง กล้าทะเล ประธานชุมชนหมู่บ้านมอแกนบ้านทุ่งหว้า ตำบลคึกคัก อำเภอตะกั่วป่า จังหวัดพังงา ได้นำกลุ่มนักศึกษาจากคณะนิเทศศาสตร์ จุฬาลงกรณ์มหาวิทยาลัย เดินทางมาเรียนรู้วิถีชุมชนชาวมอแกน โดยเฉพาะวิถีการทำประมงชายฝั่ง และที่แปลกไม่เหมือนใคร คือการจับหมึกสาย หรือที่ชาวไทยรู้จักกันว่าเป็นการแทงโวยวาย ส่วนชาวมอแกนนั้นเรียกว่า แทงดาวาก

” โวยวาย” ก็คือปลาหมึกชนิดหนึ่ง ซึ่งพอช่วงน้ำทะเลลด ชาวมอแกนก็ไปจับมาขาย หรือมาทำเป็นอาหาร ส่วนการแทงโวยวายตามแบบดั้งเดิมนั้น ชาวมอแกนจะเลือกเวลาที่น้ำทะเลลงต่ำสุด โดยจะเหลาก้านมะพร้าวทำเป็นที่ร้อยปู จากนั้นนำปูที่ร้อยแหย่ลงไปในรูของโวยวาย พอมันจับเหยื่อก็จะใช้เหล็กแทงขึ้นมา งานนี้ต้องอาศัยความชำนาญแยกแยะระหว่างรูปูกับรูปลาหมึก
ปัจจุบันโวยวายกลายเป็นอาหารยอดนิยมของนักท่องเที่ยวที่มาเที่ยวในหมู่บ้านมอแกน ทำให้ราคาพุ่งขึ้นไปถึงกิโลกรัมละ 200 บาท ทำให้ชาวมอแกนหันมาทำอาชีพแทงโวยวายมากขึ้น เป็นการอนุรักษ์วิถีชีวิตดั้งเดิม และสร้างรายได้ให้กับชุมชน

MThai News
