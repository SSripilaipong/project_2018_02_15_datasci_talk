พาณิชย์ เผย ผู้ประกอบการมีแนวโน้มปรับลดราคาสินค้าอีกล็อตใหญ่ช่วงหลังเทศกาลตรุษจีน
นางสาววิบูลย์ลักษณ์ ร่วมรักษ์ อธิบดีกรมการค้าภายใน กระทรวงพาณิชย์  เปิดเผยว่า ผู้ประกอบการได้แจ้งที่จะทยอยปรับลดราคาสินค้าล็อตใหญ่หลังเทศกาลตรุษจีน เช่น น้ำปลายี่ห้อต่าง ๆ รวมถึงสบู่ ผงซักฟอก และยาสีฟัน เป็นต้น จากก่อนหน้านี้ที่มีการแจ้งปรับลดราคาสินค้าไปแล้วจำนวนหนึ่งตามต้นทุนของน้ำมันดีเซลที่ต่ำกว่า 20 บาทต่อลิตร และค่าบริการขนส่งที่ปรับลดลงต่อเนื่อง
ด้าน  นายสมศักดิ์ เกียรติชัยลักษณ์ รองอธิบดีกรมการค้าภายใน  เชื่อว่า ยังมีโอกาสที่ราคาสินค้าจะปรับลดลงได้อีก ทั้งจากต้นทุนน้ำมันที่ลดลงต่อเนื่อง และสินค้าที่มีต้นทุนจากยางพารา โดยคาดว่าหลังพ้นเทศกาลตรุษจีน หรืออย่างช้าไม่เกินกลางเดือนกุมภาพันธ์นี้ จะมีสินค้าลดราคาลงได้อีก
ทั้งนี้ ตั้งแต่ต้นปีที่ผ่านมา ผู้ประกอบการได้ปรับลดราคาสินค้าเพิ่มเติมอีก 13 กลุ่มสินค้า รวม 112 ราย เช่น นมผงราคาลดลง20-30 บาท ข้าวสารขนาด 5 กก. ลดลง 20-40 บาท ปลากระป๋อง 2-3 บาท บะหมี่สำเร็จรูป เช่น ไวไวขนาด 5-10 ซองลดลง 2-5 บาท นมสดยูเอสเหลือ 29 บาท และสายไฟฟ้า ปูนซีเมนต์ และเหล็กเส้น เป็นต้น
ส่วนสถานการณ์ราคาสินค้าที่จำหน่ายรับเทศกาลตรุษจีน พบว่า ของเซ่นไหว้ราคาจะไม่แตกต่างจากปีที่ผ่านมา อาจจะมีบางรายการปรับราคาขึ้นมาบ้าง แต่หลังพ้นตรุษจีนไปแล้ว ราคาจะปรับลดลง ซึ่งเป็นปกติของทุกปี หากประชาชนเห็นว่ามีการเอารัดเอาเปรียบ สามารถร้องเรียนได้ผ่านสายด่วน 1569 กรมการค้าภายในจะจัดส่งเจ้าหน้าที่ออกไปตรวจสอบทันที

ขอบคุณข้อมูล  INN
MThai News


ข่าวดี! ผู้ประกอบการ ‘ลดราคาสินค้า’ หลังราคาน้ำมันร่วง
ผู้ประกอบการสินค้า 9 หมวด ยื่นปรับ ‘ลดราคาสินค้า’ เป็นลอตที่ 2 หลังราคาน้ำมันยังลดลงต่อเนื่อง
นางสาววิบูลย์ลักษณ์ ร่วมรักษ์ อธิบดีกรมการค้าภายใน  กล่าวว่า จากสถานการณ์ราคาน้ำมันที่ปรับลดลงต่อเนื่อง และส่งผลให้ค่าขนส่งลดลงประมาณร้อยละ 14 ของต้นทุนราคาสินค้าในท้องตลาด ดังนั้น เมื่อปีที่ผ่านมา ผู้ประกอบการ จึงได้ปรับลดราคาสินค้ามาแล้ว 1 รอบ จำนวน 274 รายการ ใน 21 หมวดสินค้า

ซึ่งจากการติดตามสถานการณ์ราคาน้ำมัน และตรวจสอบโครงสร้างต้นทุนราคาสินค้า กับผู้ประกอบการอย่างใกล้ชิด เพราะขณะนี้ ราคาน้ำมันดีเซลต่ำกว่า 20 บาทต่อลิตรนั้น ทำให้ผู้ประกอบการ ใน 9 หมวดสินค้า ยื่นขอปรับราคาสินค้าเพิ่มเติมอีกเป็นรอบที่ 2 อาทิ นมผง ปลากระป๋อง ข้าวหอมมะลิ นอกจากนี้ น้ำปลา จะทยอยลดลงภายในสัปดาห์หน้า ซึ่งนอกจากต้นทุนที่ปรับลดลง ยังเป็นไปตามภาวะการแข่งขัน และต้องการเพิ่มยอดขายของผู้ประกอบการด้วย

ขอบคุณข้อมูลจาก   INN
MThai News
