เทคนิคการปลูกมะนาวในบ่อซีเมนต์ เป็นอีกทางเลือกหนึ่งของเกษตรกร ที่ต้องการให้มะนาวสามารถออกลูกนอกฤดูกาลได้ และง่ายต่อการจัดการ เนื่องจากการปลูกในบ่อซีเมนต์สามารถปลูกให้มีขนาดทรงพุ่มเท่ากับการปลูกในแปลงดินได้ และง่ายต่อการงดน้ำเพื่อบังคับให้ออกลูกนอกฤดู

การเริ่มต้นปลูกมะนาวในบ่อซีเมนต์ เริ่มจากการเตรียมพื้นที่ โดยพื้นที่นั้นจะต้องมีแดดส่องถึงตลอดหรือประมาณ 60% ที่มีเเดดส่องถึงต่อวัน โดยเฉพาะในช่วงเช้าหากมีแดดส่องถึงจะยิ่งดี และตอนหน้าฝนจะต้องไม่มีน้ำขังเป็นอันขาด เมื่อได้พื้นที่แล้วจากนั้นจะเป็นการเตรียมพื้นที่สำหรับการปลูกมะนาว สำหรับใครที่มีพื้นที่เหลือสามารถปลูกให้ห่างกันได้ เช่น 3×4, 4×4, 4×5 เมตร โดยไม่แนะนำไม่ปลูกห่างมากกว่าขนาดดังกล่าว เพราะจะทำให้สิ้นเปลืองโดยใช่เหตุ แนะนำให้ปลูกห่างกันเป็นขนาดความกว้าง x ยาว 3×2 เมตร โดยฝั่งที่หันหน้าเข้าเจอดวงอาทิตย์ตอนเช้า ให้ปลูกห่างกัน 2 เมตร และฝั่งที่โดนเงา ให้ปลูกห่างกันเป็น 3 เมตร ไม่แนะนำให้ปลูกชิดกันมากไปกว่านี้เพราะมะนาวจะไม่ได้รับแสงแดดเต็มที่ และเมื่อแดดส่งไม่ถึงโดนต้นปัญหาพวกเชื้อโรคก็จะตามมา

การเตรียมดินสำหรับปลูกมะนาวส่วนผสมของดินจะใช้วัสดุหลัก 3 ชนิด คือ หน้าดิน 1 ส่วน มูลวัวเก่า 1 ส่วน และ แกลบ+เศษใบไม้ 2 ส่วน ผสมคลุกเคล้าให้เข้ากัน การใช้แกลบจะช่วยให้สภาพดินมีการระบายน้ำที่ดีและดินไม่แน่น ถ้าใช้แค่หน้าดินผสมกับขี้วัวจะทำให้ดินปลูกแน่นมากเกินไป เวลาให้น้ำไป 4-5 วัน น้ำยังไม่ถึงข้างล่างของบ่อ และการใส่ดินจะต้องใส่ให้พูนเป็นภูเขา โดยสิ่งที่ต้องเน้นเป็นพิเศษนั้นคือ จะต้องขึ้นเหยียบที่ขอบวงบ่อ บริเวณตรงกลางไม่ต้องเหยียบ การใส่ดินให้เป็นภูเขาจะช่วยในเรื่องดินยุบลงมาเสมอวงบ่อได้นานถึง 1 ปี
วิธีการปลูกมะนาวในบ่อซีเมนต์ หลังจากที่ใส่ดินลงไปในบ่อซีเมนต์แล้ว ให้ทำการขุดตรงกลางออกความลึกพอเหมาะกับขนาดของกิ่งชำ ถุงดำไม่ควรขุดลึกมากเกินไปเพราะขณะที่มะนาวโตจะทำให้รากไปกองกันอยู่ที่ก้นบ่อเร็วเกินไป และจะส่งผลให้มีการเจริญเติบโตที่ช้า หลังจากที่ใส่กิ่งชำลงไปแล้ว ให้กลบกดดินให้แน่นพอสมควร แล้วปักไม้ค้ำลงไปจากนั้นมัดด้วยเชือกแล้วรดน้ำถือว่าเป็นอันเสร็จ แนะนำหากเรามีต้นกล้วยให้ใช้กาบกล้วยแห้งมามัดจะยิ่งดีกว่าใช้พวกเชือกฟาง หรือเชือกที่ทำจากพลาสติก พอเวลาผ่านไปสัก 3-4 เดือน เชือกกล้วยจะสลายหายไปเองโดยไม่ต้องไปตามแก้เชือกมัดออก และมะนาวจะไม่อึดอัดมากเกินไปขณะที่มันกำลังเจริญเติบโต

วิธีการดูแลในช่วงแรกเริ่ม อายุ 1 สัปดาห์ ถึง 3 เดือนโดยประมาณ ควรรดน้ำต้นมะนาวอาทิตย์ละ 2-3 ครั้ง การให้น้ำแต่ละครั้งควรให้ประมาณ 15 นาที โดยให้ในช่วงเช้าหรือเย็น ไม่ควรให้น้ำตอนที่มีแดงแรงเนื่องจากจะทำให้ต้นมะนาวน็อกได้ ส่วนการกำจัดวัชพืชควรให้ความสำคัญเป็นลำดับต้นๆ โดยอย่าให้วัชพืชขึ้นแย่งอาหารบริเวณโคนต้น เนื่องจากวัชพืชพวกนี้จะคอยแย่งสารอาหารจะต้นมะนาวทำให้มะนาวโตช้า แคระแกรน และทำให้ต้นมะนาวมีใบสีเหลือง ควรกำจัดโดยการตัดหญ้าเป็นประจำและสม่ำเสมอ สุดท้ายหลังจากที่เราปลูกมะนาวได้ 1-2 เดือน ให้ใส่ปุ๋ยเคมีสูตร 27-6-6 โดยการใส่เดือนละครั้ง โดยอย่าใส่ชิดบริเวณโคต้นมากเกินไป ใส่ห่างจากโคนประมาณ 20-30 ซม. เพื่อบำรุงต้นให้แข็งแรง และไม่ควรใส่เยอะมากเกินไป


ขอบคุณภาพ/ข้อมูล  เกษตรก้าวหน้า
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
