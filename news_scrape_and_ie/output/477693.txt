กรมประมง หนุน เลี้ยงปลาด้วย ‘หญ้าเนเปียร์’ ช่วยลดต้นทุน ทำให้มีรายได้เพิ่มขึ้น
ที่ ตำบลถนนขาด อำเภอเมือง จังหวัดนครปฐม  นายจูอะดี พงศ์มณีรัตน์ รองอธิบดีกรมประมง  พร้อม คณะทำงาน ได้ลงพื้นที่ดูการประมง โดยมี นายอมร พุทธสัมมา ประมงจังหวัดนครปฐม  ให้การต้อนรับ หลังจากนั้นได้นำไปดูการเลี้ยงปลานิลในเนื้อที่จำนวน 600 ไร่ ของนายชัยยศ บุญยงค์ สมาชิกองค์การบริหารส่วนจังหวัดนครปฐม ที่ทางประมงได้แนะนำให้ทำการเลี้ยงปลา ด้วยสูตรแบบประหยัดลดต้นทุน โดยใช้หญ้าเนเปียร์ ผสมกับเศษไก่ กระดูกไก่ ปลาป่น และรำข้าว นำมาคลุกเคล้าแล้วทำการบดด้วยเครื่อง เรียกว่าอาหารกึ่งเปียก

สำหรับวิธีดังกล่าวจะช่วยลดต้นทุนแทนการลงทุนซื้ออาหารสำเร็จรูปมาเลี้ยง ซึ่งจะทำให้มีต้นทุนการเลี้ยงที่ค่อนข้างสูง และเสี่ยงต่อการลงทุน เนื่องจากราคาปลาในแต่ละช่วงมีความไม่แน่นอน ดังนั้นจึงได้แนะนำให้กลุ่มเกษตรกรหันมาเลี้ยงปลาด้วยสูตรลดต้นทุน ขณะที่ บ่อเลี้ยงของนายชัยยศ ได้ทำการทดลองเลี้ยงเป็นครั้งแรกในจำนวน 70 ไร่ก่อน โดยทำการปล่อยพันธุ์ปลานิลลงไป ไร่ละ 1,500 ตัว และใช้เวลาเลี้ยงประมาณ 6-8 เดือน

ด้าน  รองอธิบดี  เปิดเผยอีกว่า การเลี้ยงด้วยวิธีดังกล่าว ทำให้ปลาที่เลี้ยงจะได้โปรตีน และแร่ธาตุที่ดี ครบถ้วน รวมถึงเป็นการช่วยลดต้นทุนและทำให้มีรายได้เพิ่มขึ้น นอกจากนี้ ยังเป็นการสนับสนุนเกษตรกรผู้ปลูกหญ้าเนเปียร์ให้มีรายได้เพิ่มขึ้นได้อีกหนึ่งอาชีพด้วย เพราะการปลูกหญ้าเนเปียร์เป็นพืชใช้น้ำน้อย ลงทุนน้อยแต่สามารถสร้างรายได้ดี ซึ่งราคากิโลกรัมละ 1.20 บาท และทุกวันนี้ได้มีการเก็บเกี่ยวหญ้าเนเปียร์ ส่งให้กับผู้รับซื้อได้วันละกว่า 1,000 กิโลกรัม ทำให้มีรายได้ประมาณ วันละ 1,500 บาท

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
