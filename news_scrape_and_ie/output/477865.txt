ชาวนาจังหวัดอ่างทองพลิกวิกฤตให้เป็นโอกาสหัน  ‘ปลูกฟักทอง’  แทนปลูกข้าว สู้ภัยแล้ง
นายทองชุบ เครือใย ชาวนา  อายุ 56 ปี อาศัยอยู่บ้านเลขที่ 8 หมู่ 6 ตำบลท่าช้าง อำเภอวิเศษชัยชาญ จังหวัดอ่างทอง ได้พลิกวิกฤตให้เป็นโอกาสในช่วงประสบปัญหาภัยแล้ง ทำการปรับพื้นที่นาของตนเองจำนวน 50 ไร่ หันไปทำสวนปลูกฟักทองซึ่งถือเป็นพืชที่ใช้น้ำน้อยและสู้ภัยแล้งได้เป็นอย่างดี โดยช่วงก่อนหน้านี้ นายทองชุบ ได้หยุดทำนาเนื่องจากในพื้นที่ต้องเผชิญปัญหาภายแล้ง

นายทองชุบ  กล่าวว่า ได้มีพ่อค้าฟักทองเข้ามาติดต่อให้เป็นลูกไร่ปลูกฟักทองส่งขาย พร้อมรับซื้อผลผลิตโดยมีการนำเมล็ดพันธุ์มาให้ปลูก ตนเองจึงได้ตัดสินใจลงทุนปลูกในพื้นที่ จำนวน 50 ไร่ ของตนเอง รวมถึงญาติพี่น้องที่มีพื้นที่นาติดกันก็ได้หันมาปลูกฟักทองเช่นเดียวกันรวมแล้วกว่า 100 ไร่ โดยมองว่าเป็นพืชที่ใช้น้ำน้อย และสามารถสู้ภัยแล้ง จึงสร้างรายได้ในช่วงหน้าแล้งหลังจากต้องหยุดทำนา ซึ่งจากที่เป็นพืชน้ำน้อย จึงทำให้หาน้ำมาเพาะปลูกได้ง่าย โดยตนเองนำน้ำจากบ่อบาดาลมาหล่อเลี้ยงผลผลิตในช่วงหน้าแล้ง ซึ่งใช้ระยะเวลาปลูกเพียง 3 เดือนกว่า ก็จะได้ผลผลิตและมีรายได้


ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
