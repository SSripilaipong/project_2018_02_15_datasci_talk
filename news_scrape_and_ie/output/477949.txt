ธุรกิจไอเดียล้ำนำเทรนด์ “หมอนอาหารไทย” กินไม่ได้แต่ถูกใจลูกค้า และของใช้ใส่ลายน้องหมา สินค้าเอาใจคนรักสุนัข
หากพูดถึงสัตว์เลี้ยงตัวโปรดประจำบ้าน อย่างเจ้าสุนัข หลายคนคงคุ้นเคย และในปัจจุบันคนรักสุนัขเพิ่มขึ้นจำนวนมาก สังเกตได้จากเพจคนรักสุนัข ต่างกวาดยอดไลค์ ยอดแชร์เพิ่มขึ้นอย่างต่อเนื่อง นี่อาจเป็นที่มาของสินค้าสำหรับคนรักน้องหมาอย่างแท้จริง


วันนี้ทีมข่าว  MThai News  จะพาผู้อ่านไปรู้จักกับธุรกิจเอาใจคนรักสุนัข นำฝีมือการวาดรูปขั้นเทพ แต่งเเต้มลายเส้นเป็นภาพสายพันธุ์สุนัขตัวโปรดมาใส่ในสินค้าหลากหลายชนิด และของใช้ ของแต่งบ้านไอเดียสร้างสรรค์ หยิบยกอาหารในครัวที่คุ้นเคย มาเป็นหมอนลายอาหารพื้นบ้านสุดแนว
‘คุณมรกต ชมบุญ’  เจ้าของแบรนด์  Tistgraphy  ได้เปิดเผยกับทีมข่าวว่า จุดเริ่มต้นของสินค้ามาจากโอกาสที่ได้รับ หลังทำงานออกบูธ แล้วมีคนชักชวนให้นำสินค้าไปวางขาย ด้วยความชอบทำของใช้สอย และมีฝีมือด้านกราฟฟิก จึงเกิดไอเดียวาดภาพน้องหมา นำมาสกรีนใส่ในสินค้า อาทิ กระเป๋า ผ้าพันคอ หมอน ถุงผ้า หมอน เสื้อ กระเป๋าใส่ดินสอ

เมื่อธุรกิจเริ่มลงตัวมากขึ้น  ‘คุณมรกต’  ได้ปิ๊งไอเดียใหม่ เนื่องจากมีความสุขกับการรับประทานอาหาร จึงเกิดแนวคิดสร้างสินค้าที่ไม่เหมือนใคร เปลี่ยนหมอนลายธรรมดาที่เคยคุ้น เป็นหมอนลายอาหารไทยสุดเก๋ ถูกใจลูกค้า ซึ่งล้วนคุ้นตาไม่ว่าจะเป็น หมอนปลาทู ส้มตำ น้ำพริก อาหารทะเล ซึ่งแปลกใหม่ ไม่ซ้ำใคร โดยเฉพาะหมอนปลาทู ถือเป็นลายที่ขายดิบขายดี โดนใจลูกค้า เพราะเป็นอาหารประจำบ้านของคนไทย ใครๆ ก็เคยรับประทาน สามารถนำไปเป็นของขวัญสำหรับทุกเพศทุกวัยได้อีกด้วย

คุณมรกต เผยว่า “จากที่เคยใช้เทคนิคการวาดภาพ เราเปลี่ยนมาใช้เทคนิคการถ่ายภาพแทน โดยการนำภาพถ่ายที่ได้มาพิมพ์บนผ้าโพลิสเตอร์ สีคมชัด พอเห็นสีสดๆ สินค้าจะดูน่ารับประทาน และเสมือนจริงมากยิ่งขึ้น”
สินค้าเอาใจคนรักสุนัข และหมอนไอเดียแปลกใหม่ จะไม่ให้ถูกใจขาช็อปได้อย่างไร ว่าไหม?
“เราเหมือนเป็นเจ้าแรกๆ ที่ทำสินค้าเอาใจคนรักสุนัข ลูกค้าจึงให้ความสนใจเป็นพิเศษ ตอนนี้ลูกค้าก็ยังคงมีต่อเนื่อง ส่วนหมอนลายอาหารนั้น ได้รับความสนใจจากผู้พบเห็นอย่างมาก เพราะเป็นอะไรที่แปลกใหม่ และยังสามารถนำไปเป็นของขวัญได้สำหรับทุกวัย อีกทั้งมีการแชร์ในโซเชียลมีเดีย ทำให้มีคนสนใจมากยิ่งขึ้น”
กว่าธุรกิจจะประสบความสำเร็จถึงจุดนี้ได้ ย่อมเจออุปสรรคเป็นธรรมดา
“การลงมือทำธุรกิจนี้ มีอุปสรรคเพราะเราไม่เก่งด้านการตลาดเลย แต่จะเก่งด้านอาร์ต ออกแบบ และการผลิต จึงต้องมานั่งเรียนรู้เรื่องการตลาดกันใหม่ ต้องใช้เวลาในศึกษาพอสมควร  ซึ่งอุปสรรคเป็นส่วนหนึ่งที่ทำให้แบรนด์นี้ก้าวต่อไปได้”


ด้านจุดเเข็งของร้าน Tistgraphy นั้น  เจ้าของธุรกิจอย่างคุณมรกต ได้เปิดเผยอย่างภาคภูมิใจว่า  “ลายต่างๆ เราออกแบบเอง หากมีคนจะลอกเลียนแบบ ยังไงก็ไม่เหมือน เพราะเราวาดเอง เราครีเอทขึ้นมาเองนั่นคือเอกลักษณ์ของร้านเรา นอกจากนี้เรายังสามารถนำลายไปใส่ในสินค้าได้หลายอย่างอีกด้วย”
สุดท้ายนี้ ‘คุณมรกต’  ได้ฝากถึงคนที่อยากลองทำธุรกิจของตัวเองด้วยว่า  “ให้เริ่มจากสิ่งใกล้ตัว เหมือนเรารักสุนัข ก็เอาสุนัขมาเป็นจุดเด่นของร้าน แล้วนำอาหารที่คุ้นเคยตั้งแต่เด็ก มาทำเป็นหมอน ซึ่งส่วนตัวมองว่า หากเริ่มจากสิ่งที่ไม่คุ้นเคย ไม่รัก ไม่ชอบจริงๆ จะทำออกมาไม่ดีเท่าสิ่งที่เราชอบ เพราะเราจะรู้สึกสนุกไปกับมัน”


ส่วนในอนาคตจะต่อยอดสินค้ายังไงนั้น  ‘คุณมรกต’  บอกว่าขออุบไว้ก่อน พร้อมฝากให้ลูกค้ารอติดตามอุดหนุนกันต่อไป
โดยสามารถมาเลือกซื้อหน้าร้านได้ที่เมกะบางนา เปิดทุกวัน เวลา 10.00 น. – 21.00 น. หรือสาขาในตลาดรถไฟศรีนครินทร์ เปิดวันพฤหัสบดี-อาทิตย์ เวลา 17.00 น. ถึงเที่ยงคืน ทั้งนี้ ยังสามารถช็อปผ่านโซเชียลได้ด้วย           IG : tistgraphy_shop  เฟซบุ๊กเสิร์ชคำว่า tistgraphy หรือติดต่อผ่าน line id : tistgraphy


รุ่งฤดี ฤทธิสิทธิ์ : เขียน/ภาพ
MThai News
