การท่องเที่ยวแห่งประเทศไทย คาดเทศกาลตรุษจีนปีนี้ เงินสะพัดมากกว่า 2 หมื่นล้านบาท
นายยุทธศักดิ์ สุภสร ผู้ว่าการการท่องเที่ยวแห่งประเทศไทย หรือ ททท.  คาดการณ์ว่า ช่วงเทศกาลตรุษจีนในระหว่างวันที่ 6 – 14 กุมภาพันธ์ จะมีเงินสะพัดจากการท่องเที่ยวมากกว่า 29,920 ล้านบาท เติบโตขึ้น ร้อยละ 32 จากปี 2558 ซึ่งมีจำนวนนักท่องเที่ยวต่างชาติ เดินทางเข้ามาเที่ยวประมาณ 1.01 ล้านคน เพิ่มขึ้น ร้อยละ 19 แบ่งเป็น นักท่องเที่ยวจาก 5 ตลาดหลัก ที่มีประชากรเป็นเชื้อสายจีน ได้แก่ จีน ฮ่องกง ไต้หวัน สิงคโปร์ และมาเลเซีย รวม 476,000 คน เติบโตขึ้น ร้อยละ 20 สร้างรายได้ 15,200 ล้านบาท เพิ่มขึ้น ร้อยละ 32 จากปีก่อน โดยเฉพาะชาวจีน จากประเทศจีน มีจำนวน 300,000 คน เติบโต ร้อยละ 21 สร้างรายได้ 9,795 ล้านบาท เติบโต ร้อยละ 35
ทั้งนี้ นักท่องเที่ยวจะเข้ามาทั้งเที่ยวบินประจำและเที่ยวบินเช่าเหมาลำ รวมกว่า 330 เที่ยวบิน ตรงกับแนวโน้มการสำรวจของผู้ประกอบการในประเทศจีน ที่ระบุว่าไทย จะขึ้นเป็นอันดับ 1 ของแหล่งท่องเที่ยวยอดนิยม สำหรับคนจีน ในปีนี้

ขอบคุณข้อมูล  voice

เข้ม! พาณิชย์ เตรียมส่งเจ้าหน้าที่คุมราคาสินค้าช่วงตรุษจีน
พาณิชย์ คุมเข้มสินค้าช่วงตรุษจีน เตรียมเชื่อมโยงตลาด พร้อมจัดงานจำหน่ายของเซ่นไหว้ราคาพิเศษ
น.ส.วิบูลย์ลักษณ์ ร่วมรักษ์ อธิบดีกรมการค้าภายใน กระทรวงพาณิชย์  เปิดเผยว่า กระทรวงพาณิชย์ โดยกรมการค้าภายใน ได้เตรียมจัดงานจำหน่ายสินค้ารับตรุษจีน ที่ลานอเนกประสงค์ ชั้น 3 กระทรวงพาณิชย์ จังหวัดนนทบุรี ในระหว่างวันที่ 3 – 5 กุมภาพันธ์ นี้ โดยจะมีการนำสินค้าเครื่องเซ่นไหว้ และของใช้ช่วงเทศกาลตรุษจีน มาจำหน่ายในราคาพิเศษให้กับประชาชนที่ต้องการหาซื้อสินค้า และของเซ่นไหว้ที่จำเป็น

สำหรับสถานการณ์สินค้าทั่วไป ในช่วงเทศกาลตรุษจีน จากการติดตามดูแลราคา โดยเฉพาะอาหารสด ทั้ง เนื้อหมู เนื้อไก่ ผัก และผลไม้ พบว่าราคาปรับเพิ่มสูงขึ้น ตามความต้องการใช้ ซึ่งทางกรมการค้าภายใน ได้เตรียมความพร้อมในการเชื่อมโยงตลาด เพื่อนำผักสดมาจำหน่าย และดูแลให้เพียงพอต่อความต้องการของประชาชนในช่วงเทศกาลแล้ว ส่วนเนื้อสัตว์ในช่วงนี้ ราคายังทรงตัว โดยได้มีการส่งเจ้าหน้าที่เข้าตรวจสอบสถานการณ์อย่างใกล้ชิด เพื่อป้องกันผู้ค้าฉวยโอกาสขึ้นราคา หรือไม่ปิดป้ายแสดงราคาจำหน่าย และหากประชาชนพบเห็นการเอารัดเอาเปรียบ สามารถแจ้งได้ที่สายด่วน 1569 ของกรมการค้าภายใน


ลดสนั่น! ห้างสรรพสินค้าแห่งัดโปรฯ ชิงยอดขายช่วง ‘ตรุษจีน’
ห้างสรรพสินค้า แห่จัดโปรโมชั่นลดราคาชิงยอดขายช่วง ‘ตรุษจีน’ คาด ช่วยกระตุ้นเศรษฐกิจให้ดีขึ้น
นายชำนาญ เมธปรีชากุล รองประธานกรรมการบริหาร บริษัท เดอะมอลล์ กรุ๊ป จำกัด  ระบุว่า ปกติเทศกาลตรุษจีนของทุกปี จะมีเงินสะพัดไม่ต่ำกว่า 50,000 ล้านบาท จากการจับจ่ายของผู้บริโภคในเรื่องของการไหว้เจ้า ไหว้บรรพบุรุษ ซื้อสินค้าอุปโภคบริโภค แจกแต๊ะเอีย ทั้งนี้ เดอะมอลล์จึงจัดทำแคมเปญรับเทศกาลตรุษจีน ด้วยการแลกรับคูปองส่วนลดสูงสุด 50% เมื่อช็อปภายในห้างตั้งแต่ 1,500-15,000 บาท การลุ้นบัตรกำนัลห้องอาหารจีน Chef Man เมื่อช็อปครบ 2,000 บาท รวมถึงสิทธิประโยชน์จากบัตรเครดิต มอบส่วนลด เงินคืน และคะแนนสะสมรวมสูงสุด 20%
ขณะที่  ดร.ณัฐกิตติ์ ตั้งพูลสินธนา รองกรรมการผู้จัดการใหญ่ สายงานการตลาด บริษัท เซ็นทรัลพัฒนา จำกัด (มหาชน) หรือ ซีพีเอ็น  กล่าวว่า เซ็นทรัลทุ่มงบฯ 40 ล้านบาท จัดแคมเปญ “เดอะ เกรท ไชนีส นิวเยียร์ 2016” เพื่อกระตุ้นการใช้จ่ายในช่วงตรุษจีน ระหว่าง 5-29 ก.พ. ประกอบไปด้วยโปรโมชั่น “ช็อปสนุกรับโชคใหญ่” เมื่อช็อปในศูนย์การค้า ครบทุก 1,000 บาท ลุ้นทริปเที่ยวฮ่องกง ยูเอสบี เมโมรี่ รูปทองแท่งมงคล และอั้งเปาดิจิทัล ส่วนลดจากร้านค้าต่าง ๆ
เช่นเดียวกับสยามพารากอน และ สยามเซ็นเตอร์ ที่จัดแคมเปญ “เดอะ สยามพรอสเพอเริส ไชนีส นิว เยียร์ 2016” ลุ้นรับส่วนลดแบรนด์ในศูนย์สูงสุด 80% และของรางวัลมูลค่ารวม 7.5 ล้านบาท อาทิ ทองคำแท่ง, เรือสุพรรณหงส์ หัตถศิลป์มงคลทองคำ รวมถึงอั้งเปา และบัตรกำนัลจากร้านค้า เมื่อช็อปครบทุก 2,000 บาท ระยะเวลาตั้งแต่ 3 ก.พ.-13 มี.ค. 59


ขอบคุณข้อมูล  ประชาชาติธุรกิจ
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
