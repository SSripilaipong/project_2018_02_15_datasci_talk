ปกติ  ‘สตรอเบอร์รี่’  จะนิยมปลูกในพื้นที่ที่มีอากาศหนาวเย็น เช่น ที่ต่างประเทศ หรือ เป็นแทบภาคเหนือของประเทศไทย แต่มีชาวไร่จังหวัดสุรินทร์ได้ทำการทดลองปลูกสตรอเบอร์รี่จนสำเร็จ และสามารถนำผลผลิตออกขายจนสร้างรายได้ให้กับครอบครัว รวมถึงเตรียมขยายพื้นที่ปลูกสตรอเบอร์รี่เพิ่มแล้ว
ที่บ้านสะพาน ตำบลจรัส อำเภอบัวเชด จังหวัดสุรินทร์ ซึ่งเป็นที่ราบสูงใกล้แนวชายแดนไทย-กัมพูชา นายบรรจง เลาหพงษ์ อดีตนายกเทศมนตรีเทศบาลเมืองสุรินทร์ หลายสมัย ได้ผันชีวิตมาประกอบอาชีพเป็นชาวไร่ ทดลองนำไม้ผลเมืองหนาวอย่างสตรอเบอร์รี่ และผลไม้ของพื้นที่ที่มีอากาศร้อนชื้น อย่าง เงาะ, ทุเรียน และ ลำไย มาปลูกในพื้นที่ราบสูงใกล้แนวเทือกเขาพนมดงรัก ที่มีความเย็น โดยในช่วงหน้าหนาวอากาศจะเย็นมาก อุณหภูมิอยู่ที่ 3 องศาเซลเซียส

นายบรรจง  กล่าวว่า ได้ปลูกสตรอเบอร์รี่ในพื้นที่บริเวณดังกล่าวไปแล้วประมาณ 3,000 ต้น ซึ่งผลผลิตที่ออกมามีประสิทธิภาพดีมาก โดยตอนแรกต้องการขยายพื้นที่ปลูกออกไปอีกเป็น 6,500 ต้น แต่ต้องประสบกับปัญหาภัยแล้งมาก และช่วงปลายปีที่ผ่านมายังได้ประสบกับปัญหาอากาศไม่เย็นอย่างที่เคยเป็น และเพิ่งเริ่มอากาศเย็นขึ้นช่วงอาทิตย์นี้ ซึ่งเป็นช่วงที่สตรอเบอร์รี่ กำลังออกดอก ทำให้อีก 120 วัน จะสามารถเก็บผลผลิตและนำไปจำหน่ายได้

นอกจากนั้นยังได้ปลูกเงาะ และทุเรียน ซึ่งผลไม้ทั้ง 2 ชนิดกำลังออกดอก และจะเก็บผลผลิตได้ในราวเดือนเมษายน อีกทั้งบริเวณดังกล่าว ยังเป็นพื้นที่ที่ปลูกลำไยได้รสชาติอร่อย โดยภายในหนึ่งปีจะสามารถเก็บเกี่ยวผลผลิตและนำไปขายได้นับล้านบาท

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
