สำนักงานเศรษฐกิจการคลัง มองเศรษฐกิจโลกปี 59 ผันผวน จับตาใกล้ชิด เชื่อเฟดรอดูเศรษฐกิจสหรัฐฯ ก่อนปรับขึ้นดอกเบี้ย เริ่มเก็บภาษีมรดก 1 ก.พ.59

นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง (สศค.) เปิดเผยสำนักข่าว ไอ.เอ็น.เอ็น. ว่า 
เศรษฐกิจโลกในปีนี้นั้น เชื่อว่าจะยังคงมีความผันผวน และทาง สศค. เอง ก็ยังคงติดตามสถานการณ์อย่างใกล้ชิด 
ทั้งในส่วนของเศรษฐกิจสหรัฐฯ ราคาน้ำมันในตลาดโลกที่ยังคงอยู่ในระดับต่ำรวมไปถึงเหตุการณ์ต่าง ๆ ซึ่งจะนำ 
มาประมวลและนำไปใช้เพื่อรองรับสถานการณ์ที่จะเกิดขึ้นในอนาคต ส่วนการที่ทางธนาคารกลางสหรัฐ (เฟด) ยัง 
ไม่ปรับขึ้นอัตราดอกเบี้ยนั้น เชื่อว่ายังคงรอดูสถานการณ์เศรษฐกิจสหรัฐฯ ว่า มีการฟื้นตัวอย่างเต็มที่หรือไม่ ซึ่ง 
ถือว่าเป็นผลดีต่อประเทศไทย หากเศรษฐกิจสหรัฐฯ จะปรับตัวดีขึ้น เนื่องจากภาคการส่งออกกว่าร้อยละ 11 ของไทย ส่งไปยังสหรัฐฯ แต่ทั้งนี้ก็ยอมรับว่าอาจจะมีผลกระทบกับเงินทุนเคลื่อนย้ายในระยะสั้น
นายกฤษฎา ยังเปิดเผยว่า พ.ร.บ.ภาษีการรับมรดก จะเริ่มมีผลบังคับใช้ในวันที่ 1 กุมภาพันธ์ 2559 หลังร่างพระราชกฤษฎีกา 1 ฉบับ และร่างกฎกระทรวง 6 ฉบับ ตามข้อเสนอของกระทรวงการคลังเกี่ยวกับหลักเกณฑ์ วิธีการจัดเก็บภาษี เพื่อกำหนดการเก็บภาษีมรดกเป็นที่เรียบร้อยแล้ว ซึ่ง พ.ร.บ.ดังกล่าวมีผลบังคับตั้งแต่เดือนสิงหาคม 2558 แต่กฎหมายให้เวลา 180 วัน จึงเริ่มมีการเก็บจริงตั้งแต่วันที่ 1 กุมภาพันธ์ นี้
ทั้งนี้ ผู้รับมรดกส่วนที่เกิน 100 ล้านบาท ต้องเสียภาษีการรับมรดก หากผู้รับเป็นผู้สืบสันดานจะเสียร้อยละ 5 และผู้รับเป็นบุคคลภายนอกเสียร้อยละ 10 สำหรับทรัพย์สินที่นำมาคิดการเสียภาษีมรดกมี 4 ประเภท คือ อสังหาริมทรัพย์, หลักทรัพย์, เงินฝาก และยานพาหนะที่จดทะเบียนในประเทศไทย
