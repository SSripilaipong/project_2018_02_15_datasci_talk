‘Yahoo’ ประกาศปลดพนักงาน  หลังผลประกอบการขาดทุน หวังปรับโครงสร้างองค์กร-ลดค่าใช้จ่าย
บริษัท  ‘Yahoo’  ประกาศปลดพนักงานออกร้อยละ 15 ซึ่งจะทำให้พนักงานของ ‘Yahoo’ ลดลงเหลือประมาณ 9,000 คน เพื่อปรับโครงสร้างองค์กร และลดค่าใช้จ่ายตามแผนการทำธุรกิจใหม่ที่ผู้บริหารตั้งเป้าว่าจะต้องนำเว็บไซต์ ‘Yahoo’ กลับมาทำกำไรให้ได้อีกครั้งหนึ่ง หลังจากปีที่แล้ว บริษัทรายงานว่ามีผลประกอบการขาดทุนกว่า 4,300 ล้านดอลลาร์ หรือกว่า 150,000 ล้านบาท
ทั้งนี้ ได้ประกาศแผนการฟื้นฟูกิจการ 4 ข้อ คือ 1.ขยายอัตราการใช้งานของลูกค้า เน้นที่ 3 แพลตฟอร์มหลักคือ Search, Mail, Tumblr และ 4 หัวข้อเนื้อหาคือ News, Finance, Sports, Lifestyle ส่วนลูกค้าที่มาลงโฆษณา มีผลิตภัณฑ์ให้ใช้งาน 2 ตัวคือ Gemini และ BrightRoll
2.เน้นธุรกิจใหม่ Mobile, Video, Native advertising, Social หรือที่เรียกย่อๆ ว่า “Mavens” ให้เติบโตมาแทนธุรกิจการขายแบนเนอร์และโฆษณาแบบเดิมๆ ที่ตกลง
3.ปิดธุรกิจที่ไม่ทำเงิน-ไม่มีศักยภาพ 3-4 ปีที่ผ่านมา Yahoo ลองขยายธุรกิจและผลิตภัณฑ์ใหม่ๆ มากมาย ตอนนี้ได้เวลาปรับโฟกัส ตัดหรือควบรวมธุรกิจที่ไม่เวิร์คทิ้งไป นอกจากนี้จะยังหาเงินจากการขายทรัพย์สิน อสังหาริมทรัพย์ สิทธิบัตร ซึ่งน่าจะทำเงินได้ 1-3 พันล้านดอลลาร์
4.ปลดพนักงาน ปิดสำนักงาน บริษัทจะปลดพนักงานออก 15% และปิดสำนักงาน 5 แห่ง (Dubai, Mexico City, Buenos Aires, Madrid, Milan) บริษัทตั้งเป้าว่าปลายปีนี้จะเหลือพนักงาน 9,000 คน และพนักงานสัญญาจ้างอีก 1,000 คน (ลดลง 42% จากปี 2012)

ขอบคุณข้อมูล  blognone / ภาพ  voice
ติดตามข่าว เศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
