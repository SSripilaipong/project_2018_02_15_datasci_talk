มติ กนง.คงอัตราดอกเบี้ย นโยบาย ที่ 1.5% ยอมรับปัจจัยต่างประเทศเสี่ยงเพิ่มขึ้น ชี้ ยังมีพื้นที่ที่จะลดอัตราดอกเบี้ยได้อีก
นายจาตุรงค์ จันทรังษ์ ผู้ช่วยผู้ว่าการสายนโยบายการเงิน ธนาคารแห่งประเทศไทย หรือ ธปท.  กล่าวว่า ที่ประชุมคณะกรรมการนโยบายการเงิน หรือ กนง. มีมติเป็นเอกฉันท์ให้คงอัตราดอกเบี้ยนโยบายไว้ที่ร้อยละ 1.50 ต่อปี โดย กนง. เห็นว่าเศรษฐกิจไทยไตรมาส 4 ปี 2558 ทยอยฟื้นตัวต่อเนื่องใกล้เคียงกับที่ประเมินไว้ จากการใช้จ่ายภาครัฐที่ทำได้ดีต่อเนื่อง จำนวนนักท่องเที่ยวต่างประเทศทยอยปรับตัวดีขึ้นจากนักท่องเที่ยวจีน การบริโภคภาคเอกชนที่มีทิศทางดีขึ้น ส่วนหนึ่งมาจากผลชั่วคราวของมาตรการกระตุ้นการใช้จ่ายในช่วงก่อนปีใหม่

อย่างไรก็ตาม กนง. ประเมินว่าเศรษฐกิจไทยในปี 2559 ยังขยายตัวใกล้เคียงกับที่ประเมินไว้ที่ร้อยละ 3.5 ขณะที่ความเสี่ยงจากปัจจัยต่างประเทศสูงขึ้น ซึ่งจะเป็นแรงกดดันทำให้เศรษฐกิจไทยอาจโตต่ำกว่าที่คาดหมายได้
ทั้งนี้ ทาง กนง. พร้อมติดตามสถานการณ์ต่างๆ อย่างใกล้ชิด และหากการคาดการณ์เศรษฐกิจไม่เป็นไปตามคาด กนง. ยังมีพื้นที่ที่จะลดอัตราดอกเบี้ยได้อีก เพื่อดูแลเศรษฐกิจแตกต่างจากประเทศอื่นที่อัตราดอกเบี้ยอยู่ในระดับต่ำ แต่ยืนยันดอกเบี้ยในระดับปัจจุบันมีความเหมาะสมเพื่อสนับสนุนการฟื้นตัวของเศรษฐกิจ
อย่างไรก็ตาม กนง. ประเมินว่าราคาน้ำมันมีโอกาสจะปรับตัวลงต่อต่ำกว่า 40 ดอลลาร์สหรัฐต่อบาร์เรล ส่งผลต่อเนื่องมายังราคาสินค้าโภคภัณฑ์ให้ปรับตัวลงต่อ ทำให้แรงกดดันเงินเฟ้อปรับลดลงต่อเนื่อง โดยมองว่า ราคาน้ำมันยังมีความเสี่ยงที่จะปรับขึ้นได้ และอัตราเงินเฟ้อมีแนวโน้มที่จะกลับมาเป็นบวกในช่วงครึ่งปีแรกของปี 2559 และ ยังไม่เกิดภาวะเงินฝืด เพราะเศรษฐกิจยังขยายตัวได้ดี

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
