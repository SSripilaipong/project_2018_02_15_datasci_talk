ยอดจัดเก็บ ‘ภาษี’ ไตรมาสแรกทะลุเป้าหมายกว่า 3 พันล้านบาท หลังประชาชนแห่ซื้อรถยนต์เมื่อปลายปีที่ผ่านมา
นายสมชาย พูลสวัสดิ์ อธิบดีกรมสรรพสามิต  เปิดเผยว่า การจัดเก็บภาษีของช่วงไตรมาสแรกของรอบปีงบประมาณ 2559 เกินเป้าหมายที่วางไว้กว่า 3 พันล้านบาท โดยส่วนใหญ่มาจากยอดจัดเก็บภาษีรถยนต์ที่มีจำนวนมากขึ้น เนื่องจากประชาชนเร่งซื้อรถยนต์ช่วงปลายปีที่ผ่านมาก่อนจะมีการปรับภาษีสรรพสามิตใหม่เมื่อต้นปี 2559 ขณะที่การจัดเก็บภาษีน้ำมันดีเซลที่อัตรา 4.95 บาท/ลิตร ได้รับอานิสงค์จากความต้องการใช้ของประชาชนที่เพิ่มขึ้น ส่วนการจัดเก็บภาษีสินค้าประเภทอื่นยังเป็นไปตามปกติ

ขณะที่ กรมสรรพสามิตได้ตั้งเป้าหมายถึงยอดการจัดเก็บภาษีในช่วงงบประมาณ 2559 ไว้ที่ 496,000 ล้านบาท ซึ่งจะเติบโตจากรอบปีงบประมาณ 2558 ราว 11% ส่วนรอบปีงบประมาณ 2560 กรมสรรพสามิตตั้งเป้ายอดการจัดเก็บภาษีไว้กว่า 5 แสนล้านบาท โดยจะเป็นไปตามภาวะเศรษฐกิจที่มีการปรับตัวดีขึ้น

นายสมชาย  กล่าวต่อว่า ช่วงที่ผ่านมา ได้มีการหารือกับผู้ประกอบการรถยนต์ และประเมินร่วมกันว่าสำหรับยอดขายรถยนต์ในประเทศปีนี้ คาดว่าจะไม่ลดลงโดยจะอยู่ที่ 8 แสนคัน ทั้งนี้แสดงให้เห็นว่าความต้องการรถยนต์ในประเทศไม่ลดลง

ติดตามข่าว เศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
