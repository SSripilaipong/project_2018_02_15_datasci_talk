กรุงเทพโพล เผยผลสำรวจ ประชาชน โอด ของแพงช่วง  “ตรุษจีน”  จี้ รัฐคุมราคา ชอบคนจีนมาเที่ยวช่วยกระตุ้นเศรษฐกิจ
กรุงเทพโพล ศูนย์วิจัยมหาวิทยาลัยกรุงเทพ เปิดเผยผลสำรวจความคิดเห็นประชาชนเรื่อง “เทศกาลตรุษจีนของคนเมืองกรุง” โดยเก็บข้อมูลจากประชาชนในกรุงเทพฯ 1,222 คน พบว่า ประชาชนร้อยละ 55.0 ระบุ ราคาของไหว้เจ้าในปีนี้มีราคาแพงกว่าปีก่อน , ร้อยละ 41.3 ระบุ ราคาพอ ๆ กับปีก่อน และมีเพียงร้อยละ 3.7 ระบุ ถูกกว่าปีก่อน
ขณะที่ ร้อยละ 79.4 อยากให้ภาครัฐเข้ามาควบคุมราคาสินค้า ป้องกันไม่ให้พ่อค้า แม่ค้า ฉวยโอกาสขึ้นราคาในช่วงเทศกาลตรุษจีน , ร้อยละ 8.4 ระบุว่า ไม่อยากให้ควบคุม และร้อยละ 12.2 ไม่แน่ใจ โดย ประชาชน ร้อยละ 47.5 เลือกซื้อของไหว้เจ้าในปริมาณ น้อยลงแต่ให้ครบตามประเพณี รองลงมาร้อยละ 28.0 เลือกตัดของไหว้เจ้าบางอย่างที่ตัดได้ออก
ทั้งนี้ สิ่งที่ประชาชนอยากทำมากที่สุดในวันตรุษจีน ร้อยละ 72.7 ระบุ ไหว้เจ้า ไหว้บรรพบุรุษ , ร้อยละ 67.1 ระบุ ขอพรเป็นสิริมงคลแก่ชีวิต และ ร้อยละ 65.4 ได้พบปะญาติพี่น้องและรวมญาติ โดย สถานที่อยากได้ไหว้พระขอพรมากที่สุด ร้อยละ 71.3 วัดมังกรกมลาวาส (วัดเล่งเน่ยยี่) , ร้อยละ 9.5 ศาลเจ้าพ่อเสือ (เสาชิงช้า) และร้อยละ 6.3 ไหว้องค์หลวงปู่ไต้ฮงกง (มูลนิธิป่อเต็กตึ๊ง พลับพลาไชย)
อย่างไรก็ตาม พบว่า ประชาชนร้อยละ 59.3 รู้สึกดี ที่นักท่องเที่ยวชาวจีน หลั่งไหลเข้ามาเที่ยวไทยในช่วงตรุษจีนเป็นจำนวนมาก เพราะจะทำให้ประเทศไทย มีรายได้และเศรษฐกิจดีขึ้น
