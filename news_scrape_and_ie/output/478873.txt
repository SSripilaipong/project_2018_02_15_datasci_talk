‘เจ้าสัวเจริญ’  ทุ่มเงินกว่าแสนล้านซื้อหุ้น  ‘บิ๊กซี’  จากฝรั่งเศส ขณะที่ผู้บริหารในไทยเตรียมแจงวันนี้
เมื่อวันที่ 7 ก.พ. 59 แหล่งข่าวระบุว่า  นายเจริญ สิริวัฒนภักดี  มหาเศรษฐีระดับต้นๆ ของเมืองไทย เจ้าของ บริษัท ไทยเจริญคอร์ปอเรชั่น จำกัด หรือ ทีซีซี กรุ๊ป  ทุ่มเงินมูลค่าทั้งสิ้น 1.24 แสนล้านบาท เข้าซื้อหุ้นในคาสิโนกรุ๊ป ผู้ถือหุ้นรายใหญ่ของ บริษัท   บิ๊กซี ซูเปอร์เซ็นเตอร์ จำกัด (มหาชน)  รวมทั้งสิ้น 483,077,600 หุ้น ในราคาหุ้นละ 252.88 บาท คิดเป็นจำนวน 58.56% ของหุ้นที่ออกแล้วทั้งหมดของบริษัท
อย่างไรก็ตาม ราคาหุ้น ที่จะเสนอขายนั้น อาจปรับลงตามจำนวนเงินปันผล ซึ่งผู้ขายอาจได้รับจากบริษัทตามมติที่ประชุมสามัญประจำปี 2559 ขณะที่คาดว่าการทำธุรกรรมดังกล่าวจะเสร็จสิ้นไม่เกินวันที่ 31 มีนาคม 2559 ซึ่งภายหลังการเสร็จสิ้นธุรกรรมการขายหุ้น ผู้ซื้อจะต้องดำเนินการทำคำเสนอซื้อหลักทรัพย์ทั้งหมดของ BIGC ภายใต้ประกาศที่เกี่ยวข้องของคณะกรรมการกำกับตลาดทุนและกฎเกณฑ์อื่นๆที่เกี่ยวข้องต่อไป
ปัจจุบัน บิ๊กซีมีสาขากว่า 700 สาขา ใหญ่เป็นอันดับ 2 รองจากเทสโก้โลตัส โดยรวมการซื้อกิจการคาร์ฟูร์เมื่อปี 2553 และในปี 2559 มีแผนจะเปิดไฮเปอร์มาร์เก็ตอีก 6 สาขา , บิ๊กซี มาร์เก็ต 3 สาขา , และร้านมินิ บิ๊กซี 75 สาขา โดยก่อนหน้านี้มีแผนตั้งกองทรัสต์เพื่อการลงทุนในอสังหาริมทรัพย์ (REIT) โดยทรัพย์สินคือสาขาของบิ๊กซีในไทยเข้ามาในกองทรัสต์
สำหรับนายเจริญ สิริวัฒนภักดี เป็นเจ้าของบริษัทสินค้าผู้บริโภคอย่าง บริษัท เบอร์ลี่ ยุคเกอร์ จำกัด (มหาชน) กลุ่มบริษัทสุรามหาราษฎร จำกัด รวมทั้งบริษัท มิลเลียไลฟ์ อินชัวรัส จำกัด (มหาชน) และเมื่อเดือนก่อน ทีซีซี กรุ๊ปยังได้บรรลุข้อตกลงซื้อกิจการมูลค่า 655 ล้านยูโร หรือประมาณ 25,656 ล้านบาทของ เมโทรกรุ๊ป แคช แอนด์ แคร์รี บริษัทธุรกิจค้าส่งในเวียดนาม อีกด้วย

ขอบคุณข้อมูล  TNEWS
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
