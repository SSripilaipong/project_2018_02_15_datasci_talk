เผย  ‘ตรุษจีน’  ปีนี้ คาดเงินสะพัดกว่า 3 หมื่นล้าน ขณะที่ บรรยากาศในวันเที่ยวหาดใหญ่เป็นไปอย่างคึกคัก
พลตรีสรรเสริญ แก้วกำเนิด โฆษกประจำ สำนักนายกรัฐมนตรี  เปิดเผยว่า สำหรับเทศกาล ตรุษจีน ในปี 2559 นี้ รัฐบาลคาดว่าจะมีเงินสะพัดจากการเดินทางท่องเที่ยวของนักท่องเที่ยวชาวไทยเชื้อสายจีน และจากนักท่องเที่ยวต่างชาติ 5 ตลาดหลักที่มีเชื้อสายจีน ได้แก่ จีน ฮ่องกง ไต้หวัน สิงคโปร์ และมาเลเซีย ราว 3 หมื่นล้านบาท ซึ่งเพิ่มขึ้นจากปี 58 ถึง 32 %

โดยเฉพาะนักท่องเที่ยวชาวจีนได้เดินทางมาเพิ่มขึ้นถึง 3 แสนคน เติบโตจากเดิม 21 % เนื่องจากประเทศไทยถือเป็นแหล่งท่องเที่ยวยอดนิยมอันดับ 1 ของชาวจีน จากการสำรวจของผู้ประกอบการในจีน
ขณะที่ บรรยากาศวันเที่ยวเทศกาลตรุษจีน ที่ อ.หาดใหญ่ จ.สงขลา เป็นไปอย่างคึกคัก บรรดากรุ๊ปทัวร์นักท่องเที่ยวชาวมาเลเซียและสิงคโปร์ ทยอยเดินทางตามแหล่งท่องเที่ยวต่าง ๆ ใน จ.สงขลา จำนวนมาก บางส่วนเดินทางต่อไปยังจังหวัดใกล้เคียง เช่น สตูล และนครศรีธรรมราช รวมทั้ง จังหวัดท่องเที่ยวทางฝั่งอันดามัน ตามศาลเจ้าต่าง ๆ โดย ชาวไทยเชื้อสายจีน ทั้งในเมืองหาดใหญ่ รวมทั้งนักท่องเที่ยวต่างพาครอบครัวออกไปร่วมทำบุญ เพื่อเอาฤกษ์เอาชัย เริ่มต้นชีวิต ในวันปีใหม่จีน
โดยเฉพาะที่มูลนิธิท่งเซียเซี่ยงตึ้งหาดใหญ่ เนืองแน่นไปด้วยผู้คนที่ไปสักการะสิ่งศักดิ์สิทธิ์และองค์เทพเจ้า รวมทั้งทำบุญบริจาคโลงศพ ทั้งนี้ การท่องเที่ยวแห่งประเทศไทยสำนักงานหาดใหญ่ คาดว่าเงินสะพัดตลอดช่วงตรุษจีน ไม่ต่ำกว่า 200 ล้านบาท จากจำนวนนักท่องเที่ยวที่เข้ามาราว 35,000 คน อย่างไรก็ตาม ทางเจ้าหน้าที่ฝ่ายความมั่นคง ทั้งตำรวจ ทหาร และฝ่ายปกครอง ยังคงสนธิกำลังเพื่อรักษาความปลอดภัย และอำนวยความสะดวกในพื้นที่อีกด้วย

ติดตามข่าว เศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
