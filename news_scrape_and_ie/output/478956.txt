กสท.สั่งเพิกถอนใบอนุญาต 2 ช่องทีวีดิจิทัลของ  ‘ไทยทีวี’  ชี้ เตรียมแจ้งธ.กรุงเทพจ่ายหนี้แทนในฐานะผู้ค้ำประกัน
วันที่ 8 ก.พ. 2559 คณะกรรมการกิจการกระจายเสียง กิจการโทรทัศน์ (กสท.) ได้มีการประชุม โดยวาระสำคัญคือ การพิจารณาเพิกถอนใบอนุญาตประกอบกิจการของ 2 ช่องทีวีดิจิทัล ของบริษัทไทยทีวี จำกัด ที่ค้างชำระเงินประมูลช่องรวมทั้งเงินค่าธรรมเนียมใบอนุญาตรายปี หลังจากได้มีการสั่งพักใช้ใบอนุญาตไปแล้ว 3 รอบ ซึ่งครบกำหนดรอบสุดท้ายไปเมื่อ 3 ก.พ.ที่ผ่านมา

นายสมบัติ ลีลาพตะ รักษาการรองเลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เปิดเผยว่า ที่ประชุมได้มีมติให้เพิกถอนใบอนุญาตประกอบกิจการทีวีดิจิทัลของบริษัท ไทยทีวี จำกัด ทั้ง 2 ช่อง ได้แก่ ช่อง MVTV Family และ ช่องไทยทีวี เนื่องจากไม่ชำระเงินค่าประมูลงวดที่ 2 รวม 288.472 ล้านบาท ที่ครบกำหนดตั้งแต่ 25 พ.ค. 2558
โดยหลังจากนี้ทางสำนักงาน กสทช.จะส่งหนังสือแจ้งให้ทางบริษัทไทยทีวี จำกัด ชำระเงินค่าประมูลทั้งหมดที่เหลืออีก 1,634.4 ล้านบาท (ยังไม่รวมภาษีมูลค่าเพิ่ม) รวมกับเงินค่าปรับอีก 7.5% นับตั้งแต่ 26 พ.ค. 2558 – 3 ก.พ. 2559 อีกราว 10 ล้านบาท ภายใน 30 วัน และหากไทยทีวี จำกัดไม่ชำระ ทางสำนักงานจะทำหนังสือแจ้งให้ธนาคารกรุงเทพ จำกัด (มหาชน) ผู้ค้ำประกันโดยการออกแบงค์การันตี ชำระแทน ภายใน 30 วัน

ขอบคุณข้อมูล  ประชาชาติธุรกิจ
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
