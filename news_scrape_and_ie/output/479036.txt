กระทรวงการคลัง เตรียมเร่งข้าราชการเบี้ยวจ่าย  ‘กยศ.’  กว่า 6 หมื่นราย เข้ารับการปรับโครงสร้างหนี้
นายสมชัย สัจจพงษ์ ปลัดกระทรวงการคลัง  เปิดเผยว่า กระทรวงการคลังได้เร่งรัดการบูรณาการเชื่อมโยงระบบภาษีของ3 กรม คือ สรรพสามิต ศุลกากร และสรรพากร ซึ่งการเชื่อมโยงดังกล่าวนอกจากจะช่วยลดการรั่วไหลของภาษี ทำให้การจัดเก็บรายได้มากขึ้น และปิดทางกรณีโกงภาษีไม่ให้เกิดขึ้นอย่างในอดีตที่มีการโกงถึง 4-5 พันล้านบาท ตามนโยบายของ พล.อ.ประยุทธ์ จันทร์โอชา นายกรัฐมนตรี ที่ต้องการให้หน่วยงานราชการปลอดการทุจริตคอร์รัปชัน
ทั้งนี้ อีกนโยบายที่ต้องเร่งรัดต่อ คือ กองทุนเงินให้กู้ยืมเพื่อการศึกษา (กยศ.) โดยในวันที่ 15 ก.พ.2559 นี้ จะมีการลงนามร่วมกับกระทรวงทุกกระทรวง เพื่อให้ข้าราชการที่ผิดสัญญาชำระเงินกู้กับ กยศ.ทั้งประเทศกว่า 6 หมื่นราย เข้ารับการปรับโครงสร้างหนี้ โดยเป้าหมายจะให้ข้าราชการกระทรวงการคลังที่ผิดชำระหนี้กับ กยศ.กว่า 1,000 ราย ปรับโครงสร้างหนี้ให้แล้วเสร็จทั้งหมดในปีนี้
สำหรับการติดตามการชำระคืนเงินกู้ กยศ.ในปี 2559 ตั้งเป้าทำให้ได้ขั้นต่ำ 1.9 หมื่นล้านบาท หลังจากที่การชำระหนี้คืนดีขึ้นอย่างต่อเนื่อง โดยในปี 2556 มีการชำระคืน 1.1 หมื่นล้านบาท ปี 2557 ชำระคืน 1.3 หมื่นล้านบาท และปี 2558 ชำระคืน 1.7 หมื่นล้าน จากการออกมาตรการส่งเสริมการชำระคืน ปัจจุบันกองทุนปล่อยกู้ไปแล้ว 4.5 ล้านราย เป็นเงินปล่อยกู้ 4 แสนล้านบาท มีค้างชำระ 2 ล้านราย เป็นเงิน 5.6 หมื่นล้านบาท

ขอบคุณข้อมูล  มติชน
ติดตามข่าว เศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

