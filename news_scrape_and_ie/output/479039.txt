เอเซียพลัส เผย แนวโน้ม  ‘หุ้นไทย’   วันนี้ ชี้ กลุ่มแบงก์-รับเหมาฯ เด่น ขณะที่ โบรกฯ มองดัชนีมีโอกาสแตะสูงสุดที่ 1,501 จุด
บล.เอเซียพลัส  ออกบทวิเคราะห์  หุ้น BIGC  ระบุว่า การเปลี่ยนมือผู้ถือหุ้นใหญ่หลังกลุ่ม Casino ตกลงขายหุ้นที่ถือใน BIGC 58.6% ให้  “เจ้าสัวเจริญ สิริวัฒนภักดี”  ภายใต้ TCC Corporation มูลค่าราว 1.22 แสนล้านบาท ทำให้ TCC กลายเป็นผู้ถือหุ้นใหญ่ BIGC อีกทั้งยังทำให้ TCC มีธุรกิจครบตั้งแต่ต้นน้ำยันปลายน้ำในไทย คือ ผลิตสินค้า-จัดจำหน่าย และเป็นผู้ประกอบการรายใหญ่กลุ่มค้าปลีกครอบคลุมทั้งไทยและเวียดนาม
สำหรับประเด็นที่ต้องติดตามในวันนี้ (9 ก.พ.) คือ นโยบายการถือหุ้นกลุ่มค้าปลีก ซึ่งปัจจุบันให้ BJC เป็นหัวหอกหลัก แต่หลังได้ BIGC มา สามารถซื้อธุรกิจค้าปลีกขนาดใหญ่ได้มากกว่า BJC ซึ่งรวมถึงโอกาสเข้าซื้อ METRO เวียดนาม หรือ BIGC เวียดนาม โดยต้องติดตามต่อไป แต่ถือเป็น Sentiment เชิงลบต่อ BJC
ด้าน  นางภรณี ทองเย็น อุปนายกสมาคมนักวิเคราะห์ผู้ลงทุนสถาบัน 28 แห่ง  เกี่ยวกับแนวโน้มเศรษฐกิจและการลงทุน พบว่านักวิเคราะห์ส่วนใหญ่ มองว่าหุ้นไทยช่วงที่เหลือมีโอกาสปรับขึ้นไปอยู่ที่ประมาณ 1,442 จุดได้ และมีบริษัทหลักทรัพย์แห่งหนึ่งมองว่า หุ้นไทยจะขึ้นไปทำจุดสูงสุดที่ 1,501 จุด บนพื้นฐานที่เศรษฐกิจไทยในปี 2559 ต้องโต 3.3% ปัจจัยบวกคือการลงทุนโครงการขนาดใหญ่ของรัฐบาล และภาวะเศรษฐกิจไทยโดยรวมดีขึ้น
ส่วนแนวโน้มการซื้อขายวันนี้ (9 ก.พ.)  คาดว่าดัชนีหุ้นไทยจะแกว่ง sideways ขึ้นต่อ หลังช่วงนี้ยังไม่มีปัจจัยลบจากต่างประเทศเข้ามาเพิ่ม และหลายตลาดภูมิภาคยังหยุดเนื่องในเทศกาลตรุษจีน ขณะที่ทิศทางของราคาน้ำมันยังคงทรงตัว รวมถึงจะมีการปรับเปลี่ยนน้ำหนักการลงทุนใน MSCI ซึ่งจะรู้ผลในวันที่ 12 ก.พ.นี้ แนวโน้มโอกาสการลดน้ำหนักในหุ้นหรือการถอดหุ้นออก น่าจะมีต่ำลง เพราะหลายอย่างเริ่มดีขึ้นตามลำดับ มองแนวต้านที่ 1,320-1,325 และ แนวรับที่ 1,306 และ 1,302 จุด

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
