ผู้ประกอบการร้าน  ‘คาร์แคร์’  เผย ช่วง  ‘ตรุษจีน’  คนแห่ล้างรถคึกคัก ทำรายได้พุ่งเท่าตัว
ที่วัดพระธาตุพนม วรมหาวิหาร อำเภอธาตุพนม จังหวัดนครพนม สิ่งศักดิ์สิทธิ์คู่บ้านคู่เมือง ที่ถือเป็นอีกหนึ่งสถานที่สำคัญ ที่มีประชาชนรวมถึงนักท่องเที่ยว เดินทางมาเที่ยวและทำบุญนมัสการองค์พระธาตุพนม เพื่อเป็นสิริมงคลเสริมดวงรับวัน ตรุษจีน  นอกจากนี้ ยังส่งผลดีต่อร้านค้า ร้านอาหาร โรงแรมที่พัก รวมถึงร้านขายของฝาก ที่มีลูกค้ามาใช้บริการอย่างคึกคัก ทำให้ภาคเศรษฐกิจการค้ามีเงินสะพัดเป็นจำนวนมาก

นอกจากนี้ยังพบว่า ผู้ประกอบการร้าน คาร์แคร์ ล้างรถยนต์ รถจักรยานยนต์ ในพื้นที่ ยังได้รับอานิสงส์ในช่วงเทศกาลตรุษจีนอีกด้วย โดยมีรายได้มากขึ้นถึงเท่าตัว เนื่องจากมีประชาชนนำรถยนต์ไปล้างทำความสะอาดจำนวนมาก จนบางแห่งคิวลูกค้าถึงกับล้น จากการสอบถามส่วนใหญ่ประชาชนถือเคล็ดในช่วงวันตรุษจีน โดยจะมีการทำความสะอาดทั้งบ้านเรือน รถยนต์ เพื่อเป็นการชำระล้างสิ่งไม่ดีงามตามความเชื่อ และเริ่มต้นรับแต่สิ่งดีงามในวันปีใหม่จีน เพื่อความเป็นสิริมงคล และสร้างความเจริญรุ่งเรือง ร่ำรวย

ติดตามข่าว เศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
