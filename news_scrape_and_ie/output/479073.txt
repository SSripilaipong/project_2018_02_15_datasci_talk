ทางหลวง เซ็นสัญญาสร้าง  ‘มอเตอร์เวย์’  ช่วงพัทยา-มาบตาพุด คาดแล้วเสร็จปี 62 ชี้ พร้อมเดินหน้าโครงการ  ‘บางปะอิน-โคราช’
เมื่อวันที่ 8 ก.พ.2559 ที่ผ่านมา  นายอาคม เติมพิทยาไพสิฐ รัฐมนตรีว่าการกระทรวงคมนาคม  เป็นประธานการลงนามสัญญาก่อสร้างทางหลวงพิเศษ หมายเลข 7 หรือ  มอเตอร์เวย์ สายกรุงเทพฯ – บ้านฉาง ช่วงพัทยา – มาบตาพุด  ระหว่างกรมทางหลวงกับเอกชนคู่สัญญา 13 บริษัท ระยะทาง 31.150 กิโลเมตร งบประมาณก่อสร้าง 14,200 ล้านบาท
ขณะที่ ความคืบหน้าในการก่อสร้าง มอเตอร์เวย์ เส้นบางปะอิน-นครราชสีมา  ระยะทาง 196 กิโลเมตร วงเงินประมาณ 8 หมื่น 4 พัน 6 ร้อยล้านบาท อยู่ระหว่างการประกวดราคา เพื่อเริ่มก่อสร้างก่อน และการจัดการกรรมสิทธิ์ที่ดิน ส่วนเส้นบางใหญ่-กาญจนบุรี อยู่ระหว่างทบทวนรายงานผลกระทบด้านสิ่งแวดล้อม คาดว่าจะประกวดราคาได้กลางปีนี้ อย่างไรก็ตาม กระทรวงคมนาคมเตรียมเสนอ ครม. เปลี่ยนแปลงการใช้เงินในการก่อสร้าง จากเดิมที่จะใช้เงินกู้เป็นการใช้งบประมาณปี 2560 แทน เพื่อประหยัดค่าดอกเบี้ยที่สำนักงบประมาณต้องชดเชยเงินกู้ที่ต้องจ่าย
สำหรับข้อมูลของมอเตอร์เวย์เส้นทางบางปะอิน-นครราชสีมา มีทางวิ่งฝั่งละ 4-6 ช่องทาง ระยะทางประมาณ 199 กิโลเมตร โดยมีจุดเริ่มต้นที่ อ.บางปะอิน จ.พระนครศรีอยุธยา บริเวณทางแยกต่างระดับที่เป็นจุดเริ่มต้นของถนนวงแหวนตะวันตก  มุ่งไปทางทิศตะวันออกเฉียงเหนือ และตัดกับทางหลวงหมายเลข 1 ที่บริเวณแนวทางเลี่ยงเมืองสระบุรี ด้านตะวันออกขนานไปทางด้านใต้ของทางหลวง หมายเลข 2 ตัดกับทางหลวงหมายเลข 2 ที่บริเวณอำเภอสีคิ้ว จังหวัดนครราชสีมา แล้ววางตัวทางด้านเหนือของทาง หลวงหมายเลข 2 จนบรรจบกับแนวถนนวงแหวนรอบเมืองนครราชสีมาไปทับกับแนวถนนวงแหวนดังกล่าว เลี้ยวเข้าตัวเมืองนครราชสีมาที่จุดตัดทางหลวงสายบ้านกุดม่วง-นครราชสีมา แล้วทับซ้อนไปกับแนวทางหลวงสายดังกล่าว สิ้นสุดที่จุดบรรจบทางเลี่ยงเมืองนครราชสีมา

MThai News
