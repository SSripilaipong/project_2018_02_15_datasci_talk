ดีแทค-เอไอเอส ยื่นหนังสือต่อ กสทช. ร้องขอตรวจสอบวิธีการ โอนย้ายลูกค้า ไม่เป็นธรรม
บริษัท ดีแทค ไตรเน็ต (DTN) และ บริษัท แอดวานซ์ ไวร์เลส เน็ทเวอร์ค (AWN)  ร่วมทำหนังสือเรียกร้องให้ คณะกรรมการกิจการกระจายเสียง กิจการโทรทัศน์ และกิจการ โทรคมนาคมแห่งชาติ (กสทช.) ตรวจสอบวิธีการให้บริการคงสิทธิเลขหมายโทรศัพท์เคลื่อนที่ ที่มีการโอนย้ายลูกค้าผ่านร้านสะดวกซื้อ ซึ่งหากพบว่ามีการดำเนินการที่ไม่สอดคล้องกับหลักเกณฑ์ จะต้องมีคำสั่งให้ปฏิบัติให้ถูกต้อง รวมทั้งให้พิจารณากำหนดค่าปรับทางปกครองเพื่อให้มีการปฏิบัติให้ถูกต้อง

ทั้งนี้  ดีแทค  และ  เอไอเอส  เห็นว่ากรณีดังกล่าวไม่เป็นไปตามหลักเกณฑ์ ซึ่ง กสทช.ได้กำหนดไว้ จึงขอให้ตรวจสอบว่า วิธีการโอนย้ายเลขหมายของผู้ให้บริการรายดังกล่าวในร้านสะดวกซื้อ มีการลงนามอย่างถูกต้องในแบบคำขอการโอนย้าย และการลงนามในสำเนาเอกสารต่างๆ หรือไม่
และจำนวนการโอนย้ายเลขหมายได้เพิ่มสูงขึ้นผิดปกติ ซึ่งอาจก่อให้เกิดความเสียหาย โดยหากไม่มีการลงนามโดยผู้โอนย้าย และไม่มีการเรียกเก็บเอกสารประจำตัวพร้อมลงนามให้ถูกต้อง จะทำให้ไม่มีหลักฐานการยืนยันตัวตนหรือความเป็นเจ้าของเลขหมายก่อนการโอนย้ายที่ชัดแจ้ง ซึ่งจะก่อให้เกิดปัญหาตามมาเป็นอย่างมาก
สำหรับเรื่องดังกล่าว กสทช.ได้ประกาศหลักเกณฑ์และเงื่อนไขในการโอนย้ายเลขหมายเพื่อคุ้มครองสิทธิของผู้ใช้บริการและกำกับดูแลการแข่งขันที่เป็นธรรม ให้มีการเรียกเก็บเอกสารที่ลงนามยืนยันโดยผู้โอนย้าย หากมีผู้ประกอบการรายใดรายหนึ่งฝ่าฝืนประกาศหลักเกณฑ์ดังกล่าว จะทำให้เกิดอุปสรรคต่อระบบการโอนย้ายผู้ใช้บริการที่ต้องมีการยืนยันตัวตน โดยการลงนามหรือลายมือชื่อ

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
