รฟท. ลุยโครงการก่อสร้างรถไฟทางคู่ เส้นทาง  ‘จิระ-ขอนแก่น’  คาด ใช้เวลาก่อสร้าง 36 เดือน
หลังจากที่คณะรัฐมนตรี (ครม.) มีมติเห็นชอบให้การรถไฟแห่งประเทศไทย (รฟท.) ดำเนินการโครงการก่อสร้างรถไฟทางคู่ ช่วงชุมทางถนนจิระ-ขอนแก่น ในกรอบวงเงิน 26,007.20 ล้านบาท ระยะเวลาดำเนินการ 4 ปี โดยให้แล้วเสร็จและเปิดให้บริการได้ในปี 2561
ซึ่งวันนี้ 10 ก.พ. 2559  นายออมสิน ชีวะพฤกษ์ รัฐมนตรีช่วยว่าการกระทรวงคมนาคม  เป็นประธานในพิธีเริ่มโครงการก่อสร้างรถไฟทางคู่ และ พิธีบวงสรวงสักการะสิ่งศักดิ์สิทธิ์ช่วงชุมทางถนนจิระ-ขอนแก่น สำหรับการก่อสร้างทางคู่ช่วงชุมทางถนนจิระ-ขอนแก่น เส้นทางแรกของการดำเนินโครงการรถไฟทางคู่ตามแผนยุทธศาสตร์การพัฒนาด้านคมนาคมขนส่งจากทั้งหมด 6 เส้นทาง
โดยการรถไฟแห่งประเทศไทย หรือ รฟท. ได้ลงนามสัญญาว่าจ้างกิจการร่วมค้าซีเคซีเอชเริ่มงานโครงการรถไฟทางคู่ ดำเนินงานรถไฟทางคู่ช่วงชุมทางจิระ-ขอนแก่น ประกอบด้วยการก่อสร้างทางคู่ระยะทางประมาณ 187 กิโลเมตร โดยก่อสร้างทางรถไฟเพิ่มอีก 1 ทางขนานไปกับเส้นทางรถไฟเดิมมีสถานีรับ-ส่งผู้โดยสาร 19 สถานี คาดจะใช้ระยะเวลาในการก่อสร้าง 36 เดือน มูลค่าก่อสร้างประมาณ 26,000 ล้านบาท ทั้งนี้ เมื่อโครงการดังกล่าวก่อสร้างแล้วเสร็จจะสามารถรองรับขบวนรถและเพิ่มความจุของทางรถไฟเพิ่มขึ้นได้ไม่น้อยกว่า 2 เท่าตัว เพิ่มความรวดเร็วและความตรงต่อเวลาในการเดินทางด้วยขบวนรถไฟ
สำหรับ โครงการดังกล่าวจะเพิ่มประสิทธิภาพการเดินทางและขนส่งสินค้า รวมทั้งระบบโลจิสติกส์ของประเทศ สามารถรองรับปริมาณความต้องการเดินทางและขนส่งสินค้าทางรถไฟในเส้นทางสายตะวันออกเฉียงเหนือที่คาดว่าจะมีแนวโน้มเพิ่มสูงขึ้น จากการเปลี่ยนแปลงรูปแบบการขนส่ง จากถนนไปสู่ราง รวมทั้งการเข้าสู่ประชาคมอาเซียน มีผลตอบแทนทางเศรษฐกิจสูง

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
