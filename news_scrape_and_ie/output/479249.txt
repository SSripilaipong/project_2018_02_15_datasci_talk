ชาวสวนกุหลาบเร่งเก็บผลผลิตส่งตลาดรับวัน  ‘วาเลนไทน์’  ชี้ ราคาขยับขึ้น 3 เท่าตัว
ที่อำเภอพบพระ จังหวัดตาก เกษตรกรผู้ปลูกดอกกุหลาบแดง ซึ่งถือเป็นแหล่งปลูกกุหลาบแดงอันดับ 1 ของประเทศไทย ต่างเร่งเก็บเกี่ยวผลผลิตเพื่อให้ทันรองรับความต้องการในช่วงวันวาเลนไทน์ ซึ่งขณะนี้พบว่ามียอดสั่งจองกุหลาบแดงมากกว่าวันละ 2-3 ล้านดอก

อีกทั้ง ยังมีราคาสูงถึงดอกละ 12-15 บาท ซึ่งคิดเป็น 3 เท่า จากช่วงเวลาปกติ ประกอบกับปัจจุบันสภาพอากาศในพื้นที่มีความหนาวเย็น จึงทำให้ได้ผลผลิตดี  อย่างไรก็ตาม คาดว่าราคาของดอกกุหลาบมีแนวโน้มจะพุ่งสูงขึ้นอีกในช่วง 1-2 วันนี้

ด้าน  นายภราดร กานดา รองประธานหอการค้าจังหวัดตาก  ในฐานะเจ้าของผู้ประกอบการผู้ปลูกดอกกุหลาบรายใหญ่ เปิดเผยว่า ระยะนี้อำเภอพบพระ มีสภาพอากาศที่หนาวเย็น ส่งผลดีต่อเกษตรกรผู้ปลูกและผลิตกุหลาบ เพราะจะได้ดอกไม้ที่โต ก้านใหญ่ นอกจากนี้ ยังพบว่า มีสีสันสดใส จึงทำให้สามารถขายได้ราคาดี โดยล่าสุดพบว่าปัจจุบันมีเงินสะพัดจากการขายดอกกุหลาบแดงในพื้นที่ถึงวันละไม่ต่ำกว่า 15-20 ล้านบาท

ขอบคุณ INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
