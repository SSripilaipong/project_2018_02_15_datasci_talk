สรรพสามิต   ชี้ ไม่พบสัญญาณกักตุน  ‘บุหรี่’  หลังขึ้นภาษี 90% คาด จัดเก็บรายได้เพิ่มขึ้นหมื่นล้าน
นายสมชาย พูลสวัสดิ์ อธิบดีกรมสรรพสามิต  เปิดเผยว่า จากการปรับขึ้นภาษีบุหรี่ กรมสรรพสามิตยังไม่พบสัญญาณการกักตุนบุหรี่ ซึ่งวัดจากข้อมูลช่วงสัปดาห์ที่ผ่านมาที่มีการสั่งซื้อแสตมป์ยังเป็นไปอย่างปกติ ทั้งนี้ กรมสรรพสามิต คาดว่า การปรับขึ้นอัตราภาษีบุหรี่ดังกล่าว จะทำให้การจัดเก็บรายได้ เพิ่มขึ้น 1 หมื่นล้านบาท จากปีงบประมาณ 2558 สามารถจัดเก็บภาษีบุหรี่ได้ประมาณ 6 หมื่นล้านบาท
นอกจากนี้ คาดว่ากรมสรรพสามิตจะจัดเก็บรายได้เพิ่มขึ้นประมาณปีละ 15,000 ล้านบาท หรือประมาณ 10,000 ล้านบาท ภายในปีงบประมาณ 2559 (ก.พ.-ก.ย. 59) ทั้งนี้ กรมสรรพสามิตได้ออกประกาศกรมสรรพสามิต เรื่อง กำหนดราคายาสูบที่ทำในราชอาณาจักร พ.ศ. 2559 โดยกำหนดราคายาสูบชนิดบุหรี่ซิกาแรตที่ทำในราชอาณาจักร เพื่อถือเป็นราคาขาย ณ โรงอุตสาหกรรมยาสูบ สำหรับใช้เป็นมูลค่าในการคำนวณค่าแสตมป์ยาสูบ
อย่างไรก็ตาม ได้สั่งการและกวดขันให้เจ้าหน้าที่ตรวจสอบและปราบปรามการกระทำผิดกฎหมายสรรพสามิตทั่วประเทศ โดยเฉพาะตามพื้นที่ที่คาดว่าอาจมีการกระทำผิด เช่น บริเวณแนวตะเข็บชายแดน แหล่งชุมชน และสถานบริการ เพื่อสร้างความเป็นธรรม โปร่งใส และความมั่นใจให้แก่ผู้ประกอบการที่เสียภาษีโดยสุจริต และเพื่อเป็นมาตรการเสริมทางอ้อมในการดูแลสุขภาพของผู้บริโภคให้บริโภคสินค้าที่มีคุณภาพและถูกต้องตามกฎหมาย

ขอบคุณข้อมูล  TNEWS
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
