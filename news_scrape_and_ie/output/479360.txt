‘หอการค้าไทย’  เผย  ‘วาเลนไทน์’  ปี 59 เศรษฐกิจขยายตัว 4.61% สูงสุดเป็นประวัติการณ์
นายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย  เปิดเผยถึงผลสำรวจความคิดเห็นประเด็นธุรกิจ เรื่อง พฤติกรรมการใช้จ่ายของผู้บริโภค ในช่วงเทศกาลวันวาเลนไทน์ พบว่า คนส่วนใหญ่ร้อยละ 42.9 เห็นว่า วันวาเลนไทน์ปีนี้ มีความคึกคักมากกว่าปีก่อน เพราะคาดหวังว่าเศรษฐกิจจะดีขึ้น

มีสถานที่ท่องเที่ยวมากขึ้น มีนโยบายกระตุ้นเศรษฐกิจของรัฐบาล ในขณะที่ ร้อยละ 33.8 มองว่า บรรยากาศคึกคักน้อยลง เพราะราคาสินค้าแพงขึ้น และกังวลเกี่ยวกับความปลอดภัย โดยพบว่าเงินสะพัดในช่วงวันวาเลนไทน์ปีนี้ อยู่ที่ 3,675 ล้านบาท ขยายตัวเพิ่มขึ้นร้อยละ 4.61 สูงสุดเป็นประวัติการณ์ หรือ เฉลี่ยค่าใช้จ่ายคนละ 2,258 บาท จากการซื้อของขวัญ ดอกไม้ ทานข้าวนอกบ้าน เดินห้าง ดูหนัง ซื้อช็อกโกแลต การ์ด และตุ๊กตา โดยใช้เงินจากเงินเดือนมากที่สุด รองลงมาเป็นเงินออม โดยมีความคาดหวังว่าจะได้รับดอกไม้ในวันวาเลนไทน์มากที่สุด รองลงมาเป็นการได้รับของขวัญ และการบอกรัก

ติดตามข่าว เศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
