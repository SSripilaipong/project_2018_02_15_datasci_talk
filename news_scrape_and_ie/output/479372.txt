ท่ามกลางเศรษฐกิจที่อยู่ในขั้นซบเซา ธุรกิจหลายชนิดต้องประสบกับวิกฤตจนยอดขายตกต่ำมาอย่างต่อเนื่อง แต่เมื่อถึงเดือนกุมภาพันธ์ ซึ่งถือเป็นเดือนเทศกาลแห่งความรัก
โดยนับวันที่ 14 กุมภาพันธ์ ของทุกปีเป็นวัน  ‘วาเลนไทน์’  เหล่าบรรดาพ่อค้าแม่ค้าผู้ประกอบธุรกิจที่เกี่ยวข้องกับวาเลนไทน์ ต่างต้องเร่งปรับกลยุทธ์การตลาดเพื่อหาทางกระตุ้นอารมณ์การจับจ่ายใช้สอยของประชาชน

ดังนั้นถ้าผู้ประกอบการสามารถจับอารมณ์กลุ่มลูกค้าเป้าหมายได้อย่างถูกต้อง จะสามารถโกยเงินได้เป็นกอบเป็นกำจากเทศกาลวาเลนไทน์ และส่งผลทำให้เกิดเงินสะพัดในธุรกิจต่าง ๆ ได้ไม่ใช่น้อย
ล่าสุด  ศูนย์วิจัยกสิกรไทย  ได้ทำการสำรวจพฤติกรรมการจับจ่ายของคนกรุงเทพมหานคร ในช่วงเทศกาลวาเลนไทน์ปี 2559 ระบุว่า คนกรุงเทพฯ กว่าร้อยละ 55 ไม่สนใจทำกิจกรรมในวันวาเลนไทน์ โดยมองว่าการแสดงออกด้านความรัก ไม่จำเป็นต้องทำเฉพาะในวันวาเลนไทน์ แต่สามารถทำได้ในวันอื่นๆ ที่สะดวกและมีความสำคัญมากกว่า
อาทิ วันเกิด วันครบรอบ เป็นต้น ดังนั้น จึงเป็นโจทย์ที่ยากขึ้นสำหรับการทำการตลาดของผู้ประกอบการ ที่จะต้องจัดสรรเม็ดเงินทำการตลาด โดยวิเคราะห์จังหวะและเล็งผลที่รอบคอบรัดกุมมากขึ้น
สำหรับคนกรุงเทพฯ ร้อยละ 61 ระบุ เคยซื้อสินค้าและบริการที่ออกมาในช่วงวาเลนไทน์โดยไม่ตั้งใจ หรือ ไม่ได้วางแผนมาก่อน เนื่องจากการทำโปรโมชั่น ณ จุดขายของผู้ประกอบการ ดังนั้น การทำการตลาดเพื่อเจาะกำลังซื้อ และ กระตุ้นยอดขายของผู้ประกอบการ ยังถือเป็นกลยุทธ์หลักที่มีโอกาสดึงเม็ดเงินเข้าสู่ธุรกิจใน  ‘วันวาเลนไทน์’  ได้เป็นอย่างดี
นอกจากนี้ โอกาสทางการตลาดของผู้ประกอบการ ทั้งสินค้าที่เกี่ยวข้องโดยตรง และ สินค้าอื่นๆ อาจจะอาศัยจังหวะของเทศกาล ดึงกลยุทธ์การตลาดเข้ามาใช้เกาะกระแส เพราะฉะนั้น หัวใจสำคัญจึงอยู่ที่ว่า ผู้ประกอบการจะสามารถสร้างคอนเทนต์ที่เหมาะสม ตรงใจกับผู้บริโภค และ สอดรับกับภาพลักษณ์ด้วยไลฟ์สไตล์ และ มุมมองที่มีต่อวันวาเลนไทน์ของกลุ่มเป้าหมายที่เปลี่ยนแปลงไปได้หรือไม่

ดังนั้น ความสำเร็จของการทำการตลาดดังกล่าว อาจไม่ได้สะท้อนออกมาในรูปของยอดขายเพียงอย่างเดียว แต่จะหมายถึงการทำให้แบรนด์หรือตัวสินค้าเข้าไปอยู่ในกระแส จนเป็นที่จดจำและถูกพูดถึงในวงกว้างได้ ซึ่งน่าจะส่งผลเชิงบวกต่อธุรกิจในระยะข้างหน้าพอสมควร
หากพูดถึง  เทรนด์ของขวัญวันวาเลนไทน์  ยอดนิยมอันดับต้นๆ คงหนี้ไม่พ้น ช็อคโกแลต การ์ด เสื้อผ้า กระเป๋า เครื่องประดับ และ น้ำหอม ที่ถือเป็นของขวัญวันวาเลนไทน์สุดอินเทรนด์เลยก็ว่าได้ แต่ที่ขาดไม่ได้นั่นคือ  ‘ดอกกุหลาบ’  โดยที่ผ่านมา ดอกกุหลาบถือเป็นของขวัญยอดนิยมของในทุกเทศกาลมาอย่างยาวนาน และทุกคนมักมอบให้เพื่อแสดงความรักซึ่งกันและกัน สำหรับดอกกุหลาบแล้ว ช่วงเทศกาลวาเลนไทน์ถือว่าสามารถกระตุกยอดขายได้เป็นอย่างดี โดยราคามักพุ่งขึ้นหลายเท่าตัว
จากการสอบถามแม่ค้าขายดอกกุหลาบในพื้นที่ปากคลองตลาด พบว่า เทศกาลวาเลนไทน์ปีนี้ ยอดขายดอกกุหลาบถือว่าดีพอสมควร แต่เมื่อเทียบกับปีที่ผ่านๆ มา ยังถือว่าค่อนข้างซบเซากว่าที่เคยเป็น เหล่าบรรดาพ่อค้าแม่ค้าทั้งหลาย ต่างต้องงัดกลยุทธ์เด็ด ตามความครีเอทของแต่ละคน มาทำคะแนนเรียกลูกค้ากันอย่างหนัก
อย่างไรก็ตาม จากภาวะเศรษฐกิจที่ชะลอตัว สุดท้ายสิ่งที่สำคัญกับทุกธุรกิจนั่นคือ  กลยุทธ์การตลาด  เมื่อผู้ประกอบการต่างต้องงัดกลยุทธ์มาเปิดทางการขาย จนบางครั้งดูเหมือนเป็น  ‘สงครามธุรกิจ’  แต่นั่นส่งผลให้เหล่าบรรดาพ่อค้าแม่ค้าประสบความสำเร็จตามเป้าหมายได้

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
