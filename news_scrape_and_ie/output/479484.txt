กทพ.เตรียม เวรคืน พระราม 3-ดาวคะนอง-วงแหวนตะวันตก  สร้างทางด่วนแก้ปัญหารถติด
พลเอกวิวรรธน์ สุชาติ ประธานคณะกรรมการ (บอร์ด) การทางพิเศษแห่งประเทศไทย (กทพ.)  เปิดเผยว่า เนื่องจากปัญหาการจราจรติดขัดบนทางด่วนบูรพาวิถี, สะพานพระราม 9, ทางด่วนขั้นที่ 1 และถนนพระราม 2 กทพ.จึงเร่งแก้ปัญหาโดยการออกแบบรายละเอียดโครงการทางด่วนสายพระราม 3-ดาวคะนอง-วงแหวนรอบนอกตะวันตก ช่วยลดปัญหาจราจร
แนวเส้นทางเริ่มต้นที่ กม.10+700 ถนนพระราม 2 เป็นทางยกระดับขนาด 6 ช่องจราจร สร้างซ้อนทับตามแนวถนนพระราม 2 จนถึงดาวคะนอง จากนั้นซ้อนทับบนทางด่วนขั้นที่1จนถึงพระราม3ใกล้แยกต่างระดับบางโคล่ และบรรจบกับทางด่วนขั้นที่ 1 และ 2 จุดสิ้นสุดโครงการ โดยช่วงข้ามแม่น้ำเจ้าพระยาจะสร้างสะพานใหม่ขนานกับสะพานพระราม 9 ขนาด 8 ช่องจราจร
ขณะนี้ ใช้เงินลงทุนประมาณ 27,000-30,000 ล้านบาท แยกเป็นค่าเวนคืนที่ดิน 2,200 ล้านบาท ที่เหลือเป็นค่าก่อสร้าง ตามแผนซึ่งจะเริ่มเวนคืนและก่อสร้างปี 2560 ใช้เวลาเวนคืน 18 เดือน ตั้งแต่มิถุนายน 2560-พฤศจิกายน 2561 ส่วนการก่อสร้างใช้เวลา 39 เดือน เริ่มจากเดือนพฤษภาคม 2560-กรกฎาคม 2563
สำหรับโครงการ อยู่ระหว่างพิจารณารายงานผลกระทบด้านสิ่งแวดล้อม (อีไอเอ) คาดว่าคณะกรรมการสิ่งแวดล้อมจะมีการพิจารณาเดือนกุมภาพันธ์นี้ และระหว่างนี้ กทพ.จะทำงานคู่ขนานกันเพื่อให้โครงการได้รับการอนุมัติภายในปีนี้ โดยจะหารือร่วมกับสำนักงานคณะกรรมการนโยบายรัฐวิสาหกิจ (สคร.)
ซึ่งสรุปรูปแบบการลงทุน มี 3 ทางเลือก คือ 1.ใช้เงินกู้ 2.ระดมจากกองทุนโครงสร้างพื้นฐานหรืออินฟราสตรักเจอร์ฟันด์ และ 3.ให้เอกชนร่วมลงทุน PPP โดยให้สัมปทาน ซึ่งมีความเป็นไปได้สูงแหล่งเงินก่อสร้างมาจากกองทุนอินฟราสตรักเจอร์ฟันด์ เพราะช่วยลดเพดานหนี้สาธารณะของประเทศ และ กทพ.เป็นเจ้าของโครงการและเก็บค่าผ่านทางได้ 100%


ขอบคุณข้อมูล  ประชาชาติธุรกิจ
ติดตามข่าว เศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

