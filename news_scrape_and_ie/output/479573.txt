อธิบดีกรมสรรพากร ชง ปรับภาษีมนุษย์เงินเดือนใหม่  ทำให้คนรายได้น้อยสบายมากขึ้น คนจนยิ้มได้
วานนี้ (12ก.พ.) นายประสงค์ พูนธเนศ อธิบดีกรมสรรพากร เผยว่า ภายในเดือนกุมภาพันธ์ จะมีการเสนอข้อสรุปในเรื่องของการปรับโครงสร้างภาษีเงินได้บุคคลธรรมดา ไปยังนายอภิศักดิ์ ตันติวรวงศ์ รัฐมนตรีว่าการกระทรวงการคลัง ซึ่งหลักการในการปรับปรุงภาษี จะทำให้คนรายได้น้อยสบายมากขึ้น คนจนยิ้มได้  เพราะภาษีที่ปรับปรุงใหม่นั้นจะเป็นประโยชน์กับผู้เสียภาษีทุกราย

เบื้องต้นมีการเพิ่มการหักค่าใช้จ่ายส่วนบุคคลจาก 6 หมื่นบาท เป็น 1-1.2 แสนบาท รวมถึงจะมีการปรับปรุงขั้นการเสียภาษีใหม่จาก 7 ขั้น และปรับปรุงรายได้ในแต่ละขั้นใหม่ รวมถึงกำลังสรุปเรื่องว่า ควรจะปรับอัตราสูงสุดที่กำหนดไว้ 35% หรือไม่ ซึ่งการปรับโครงสร้างภาษีเงินได้บุคคลธรรมดาดังกล่าว ทำให้กรมสูญเสียรายได้หลายหมื่นล้านบาท โดยการปรับโครงสร้างภาษีใหม่นี้จะประกาศใช้ในปีภาษี 2560
“ในเรื่องค่าลดหย่อนภาษีจากการท่องเที่ยว 1.5 หมื่นบาทที่หมดอายุไปเมื่อ 31 ธันวาคม 2558 นั้น กรมสรรพากรได้เสนอไปยังกระทรวงการคลังให้ต่ออายุอีก 2 ปี เป็นหมดอายุ 31 ธันวาคม 2560 ในวงเงินลดหย่อนเท่าเดิมปีละ 1.5 หมื่นบาท คาดว่าน่าจะเสนอคณะรัฐมนตรีได้ในเร็วๆ นี้ “ อธิบดีกรมสรรพากร กล่าว
MThai News
ที่มา มติชนออนไลน์
