‘วอยซ์ ทีวี’  ออกนโยบายปรับโครงสร้างองค์กร ประกาศปลดพนักงาน 57 อัตรา
วันที่ 19 ก.พ. 2559  นายพยุงศักดิ์ ชาญด้วยวิทย์    ผู้อำนวยการอาวุโส บริษัท วอยซ์ ทีวี จำกัด  ได้ออกแถลงการณ์ เรื่อง นโยบายการปรับโครงสร้างองค์กร เพื่อสร้างความสามารถในการแข่งขัน และการเติบโตอย่างยั่งยืน โดยมีเนื้อหาว่า วอยซ์ทีวี มีเป้าหมายในการเป็นหนึ่งในผู้นำของผู้ผลิตสื่อยุคใหม่ ภายใต้แนวคิด “Cross platform Content Provider” ทีวีสื่อสารครบทุกช่องทาง เพื่อสร้างความสามารถในการแข่งขันและการเติบโตอย่างยั่งยืน ล่าสุดได้ปรับกลยุทธ์การบริหารและโครงสร้างองค์กรปี 2559 โดยปรับลดพนักงานลงจำนวน 57 อัตรา เพื่อให้องค์กรมีขนาดที่เหมาะสมต่อการทำงานท่ามกลางการแข่งขันของธุรกิจทีวีดิจิทัลที่รุนแรง โดยการปรับโครงสร้างครั้งนี้ได้ดูและชดเชยพนักงานที่เลิกจ้างด้วยความเป็นธรรม

ทั้งนี้ บริษัทฯ ได้มีการสื่อสารกับพนักงานทั้งหมดให้เข้าใจเป้าหมาย และนโยบายต่าง ๆ เพื่อก้าวสู่การพัฒนาคุณภาพเนื้อหารายการให้มีคุณภาพและเกิดประโยชน์สูงสุดต่อผู้บริโภค ในการปรับโครงสร้างองค์กรครั้งนี้ บริษัทฯ ได้ดูแลและชดเชยพนักงานที่ถูกเลิกจ้างด้วยความเป็นธรรมตามกฎหมายแรงงานทุกประการ   ขณะเดียวกันบริษัทฯ มีแผนงานส่งเสริมและพัฒนาบุคลากรตามโครงสร้างองค์กรในปี 2559 อีกกว่า 300 คน เพื่อมุ่งมั่นสู่การเติบโตไปพร้อมกับองค์กรได้อย่างมั่นคงและยั่งยืน
ซึ่งฝ่ายสื่อสารองค์กร สถานีโทรทัศน์ Voice TV โพสต์ข้อความผ่านทวิตเตอร์ยืนยันเป็นความจริง โดยเเจ้งว่า วันที่ 19 ก.พ. 2559 เวลา 16.00 น. CEO จะนัดพูดคุยกับพนักงานทุกคนเป็นการภายใน โดยไม่อนุญาตให้สื่อมวลชนเข้ามาทำข่าว จากนั้นจะมีเอกสารชี้แจงอีกครั้ง และจะเปิดแถลงข่าวทิศทางการดำเนินงานของบริษัทฯ ในวันที่ 29 ก.พ. 2559

ติดตามข่าวสารที่น่าสนใจเพิ่มเติมได้ที่  news.mthai.com
MThai News
