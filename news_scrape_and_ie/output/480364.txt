ธุรกิจเจาะตลาดออนไลน์รายได้งาม  แบรนด์สินค้า’ชูใจ choojai’ เสื้อสำหรับสุนัขคู่ใจ  ดังไกลส่งออกนอก!
ด้วยเศรษฐกิจที่ดิ่งลง มนุษย์เงินเดือนรายได้คงที่แต่รายจ่ายมากขึ้นเท่าตัว ต่างอยากลาออกจากงานประจำตามกรอบแบบเดิมๆ หันหน้ามาลองทำธุรกิจส่วนตัวบ้าง นอกจากจะเป็นนายตัวเองแล้ว ยังมีอิสระทางด้านเวลา และความคิดอีกด้วย
วันนี้ทีมข่าว MThai News จะพาไปรู้จักกับ’คุณตูน ณัฐยา ตันธีระพลชัย’ และ’คุณต่าย มินทร์ฐิตา ตันธีระพลชัย’ สองสาวพี่น้อง ที่ลงทุนออกจากงานประจำ ผันตัวเองมาเป็นเจ้าของธุรกิจขายเสื้อผ้า เครื่องประดับสำหรับสัตว์เลี้ยง สินค้าเอาใจคนรักสุนัข ในชื่อแบรนด์  “ชูใจ”  ชื่อไทย สั้นๆ จำง่าย สินค้าเจาะตลาดออนไลน์ ดังไกลส่งออกนอก อาทิ ประเทศจีน ญี่ปุ่น สิงคโปร์ ไต้หวัน

‘คุณตูน และคุณต่าย’ เล่าว่า ก่อนหน้านี้ทำงานประจำ กระทั่งเลี้ยง ‘เจ้ารถถัง’ สุนัขพันธุ์เฟรนบลูด็อก ด้วยสายพันธุ์นี้ ไซส์เสื้อผ้า และแบบที่ชอบหายาก จึงเกิดปิ๊งไอเดียสร้างรายได้ เริ่มต้นลองหยิบจับทำธุรกิจเสื้อผ้าสุนัขอย่างจริงจัง โดยได้นำ ‘เจ้ารถถัง’ สุนัขคู่ใจเป็นพรีเซนเตอร์ให้สินค้าตัวเองอีกด้วย ความน่ารักของ’เจ้ารถถัง’ ทำให้บรรดาคนรักสัตว์ ที่เลี้ยงน้องหมา ต่างต้องอุดหนุนไปตามๆ กัน
“เราเดินดูเนื้อผ้าเอง คิดแบบเอง ซึ่งหนึ่งคอลเลคชั่นมีสองถึงสี่แบบ และทำสินค้าตามไอเดียที่วาดไว้ จากนั้นให้ช่างฝีมือดีตัดเย็บต่อ เราผลิตทั้งเสื้อ มีไซส์ 1-8 ใส่ได้ตั้งแต่สุนัขพันธุ์เล็กจนถึงโต ปลอกคอ ชุดจูงสุนัข โดยจะพยายามผลิตของให้มีหลากหลาย นอกจากนี้ราคายังจับต้องได้ประมาณ 200-300 บาท”
หากถามถึงแหล่งที่มาของฐานลูกค้าที่เหนียวแน่นขนาดนี้ กลวิธีนำสินค้าไปโปรโมทในตลาดสังคมออนไลน์ก่อน ทั้งเฟซบุ๊ก ไอจี ต่อมาได้ออกบูทตามงานต่างๆ บ้าง ผลตอบรับดีมา การออกบูททำให้มีคนรู้จัก และติดตามต่อผ่านโซเชียลมากขึ้น รวมถึงมีลูกค้าชาวต่างชาติอีเมล์มาสั่งสินค้าอีกด้วย
แรงบันดาลใจในการทำให้ธุรกิจก้าวหน้ามาไกลถึงจุดนี้ จุดที่เป็นสินค้าส่งออกในต่างประเทศ
“เนื้อผ้าที่คัดเลือกนำมาเป็นสินค้านั้น จะเน้นเนื้อผ้านุ่ม ใส่สบาย โดยคิดว่าถ้าเราจับแล้วรู้สึกสบาย หมาก็จะสบายด้วย ส่วนรูปแบบลวดลายนั้น จะพยายามคิดไม่หวือหวามากนัก สามารถใส่ในระยะยาวได้ อีกทั้งตัวผู้หรือตัวเมียก็ใส่ได้ทุกแบบเช่นกัน”

นอกจากนี้ ร้านนี้ยังนำฟีดแบคจากลูกค้าไปในทิศทางบวกอีกด้วย ส่วนใหญ่มองว่าเนื้อผ้าดีจริง การตัดเย็บเนียน อายุการใช้งานได้นานกว่า และรับคำแนะนำของลูกค้ามาปรับปรุงสินค้าให้โดนใจมากขึ้นอีกด้วย นี่คือจุดแข็งที่สำคัญของร้านทำให้มีทุกวันนี้   “เราเน้นคุณภาพของเนื้อผ้า และการตัดเย็บ นอกจากนี้ยังต้องซื่อสัตย์ต่อลูกค้า บอกลูกค้าตรงๆ ด้วยความจริงใจ แนะนำสิ่งที่ถูกต้องตามสิ่งที่ลูกค้าต้องการ”

สุดท้ายคุณตูน และคุณต่ายได้ฝากถึงคนที่อยากลองทำธุรกิจเป็นของตัวเองด้วย
“อย่างแรกต้องดูว่าเราชอบอะไร ศึกษาหาข้อมูลพื้นฐานก่อน จากนั้นลงมือทำให้เต็มที่ เราไม่รู้หรอกว่ามันดีหรือไม่ดี ธุรกิจทุกอย่างมีความเสี่ยง ต้องลองลงมือทำ มีปัญหาก็ค่อยๆ แก้ ถ้าเราเชื่อว่าดี เดี๋ยวมันก็ผ่านไปได้”


สำหรับใครที่ต้องการเสื้อผ้าให้น้องหมาแสนรัก หรือรับไปขายต่อหารายได้เสริม สามารถติดตามร้านชูใจได้หลายช่องทาง ดังนี้
Email >> ilovechoojai@gmail.com
Facebook >> ilovechoojai
Line >> ilovechoojai
Instagram >> ilovechoojai

รุ่งฤดี ฤทธิสิทธิ์  : ภาพ/เขียน
ขอบคุณร้าน Box 39 : Koffee บางนา-ตราด 39 โลเคชั่นภาพสวยๆ
MThai News
