เตรียมลุ้น ! กระทรวงการคลัง จ่อ ขึ้นภาษีเครื่องดื่มน้ำตาลสูง  ชาเขียว-น้ำผลไม้ โดนหมด
เมื่อวันที่ 19 ก.พ. ที่ผ่านมา นายสมชัย สัจจพงษ์ ปลัดกระทรวงการคลัง ได้สั่งการให้สรรพสามิตไปจัดทำแผนการเพิ่มรายได้ในช่วง 5 ปีข้างหน้ามานำเสนอภายใน 2 เดือน โดยอาจจะทำแผนร่วมกับสำนักงานเศรษฐกิจการคลัง (สศค.) เพื่อจะได้นำเสนอให้รัฐมนตรีว่าการกระทรวงการคลังพิจารณาต่อไป

โดยในช่วง 5 ปีข้างหน้า กรมสรรพสามิตจะต้องเพิ่มการจัดเก็บรายได้ให้ได้ 8 แสนล้านบาทต่อปี จากปีงบประมาณ2559 ที่คาดว่าจะมีการจัดเก็บรายได้ 4.9 แสนล้านบาท ซึ่งแน่นอนว่าการปรับเพิ่มรายได้จะต้องมีการปรับขึ้นภาษีสรรพสามิตในหลายรายการ ซึ่งภายใน 2 เดือนจะทราบรายละเอียดว่าจะปรับขึ้นตัวไหนบ้าง
ทั้งนี้ นายสมชัย กล่าวต่อว่า  นอกจากการปรับขึ้นภาษีแล้ว ยังจะมีการศึกษาการจัดเก็บภาษีจากสินค้าประเภทอื่นเพิ่มเติม โดยเฉพาะสินค้าที่มีผลเสียต่อสุขภาพ เช่น เครื่องดื่มที่มีส่วนผสมน้ำตาล
อย่างไรก็ตามก่อนจะมีการจัดเก็บจะต้องมีการพิสูจน์แล้วว่าการบริโภคน้ำตาลเป็นโทษ ซึ่งต่อไปในอนาคตภาษีเป็นส่วนสำคัญที่จะทำให้มีการปรับเปลี่ยนพฤติกรรมการบริโภค ซึ่งกรมสรรพสามิตอาจจะทำการศึกษาไว้ก่อน ถ้าวันใดมั่นใจ 100% ว่าการบริโภคน้ำตาลเป็นโทษ ก็สามารถหยิบผลการศึกษาที่ทำไว้มาเสนอกับฝ่ายนโยบายได้ เพราะการตัดสินใจในเรื่องนี้อยู่ที่ฝ่ายนโยบาย

ขอบคุณข้อมูล  มติชนออนไลน์
MThai News
