จ่อชง ครม.ภาษีบุคคลใหม่ หลังเสนอ รมว.พิจารณา คาด ใช้ได้ในไตรมาสแรกนี้ โดยให้ลดหย่อนเพิ่มเป็น 1 แสน
นายสมชัย สัจจพงษ์  ปลัดกระทรวงการคลัง กล่าวว่า การปรับโครงสร้างภาษีบุคคลธรรมดาจะทำให้ผู้มีรายได้ปานกลางมีภาระภาษีลดลง จะปรับแก้ไขให้สอดคล้องกับความเป็นจริงมากขึ้น ในส่วนของการหักค่าใช้จ่ายและค่าลดหย่อน ในส่วนของภาษีที่ดินและสิ่งปลูกสร้างก็ได้มีการปรับให้ไม่เป็นภาระกับผู้ที่มีบ้านอยู่อาศัยและทำการเกษตรเพื่อดำรงชีพมากจนเกินไป

ทั้งนี้ รายงานข่าวจากกระทรวงการคลังแจ้งว่า กรมสรรพากรเสนอการศึกษาโครงสร้างภาษีอัตราภาษีเงินได้บุคคลธรรมดาใหม่ เพิ่มหักลดหย่อนค่าใช้จ่ายจาก 60,000 บาท เป็น 100,000 บาท และไม่ตัดทิ้งค่าลดหย่อนต่างๆ โดยการปรับภาษีจะมีผลวันที่ 1 ม.ค.60 ที่ต้องยื่นแบบวันที่ 1 ม.ค.61
การเสนอโครงสร้างภาษีอัตราภาษีเงินได้บุคคลธรรมดาใหม่ ให้ ครม.เห็นชอบภายในไตรมาสแรกปีนี้ จะมีทั้งลดอัตราภาษี การเพิ่มหักค่าใช้จ่ายเหมารวม และการพิจารณาค่าหักลดหย่อนต่างๆ โดยจะมีเพดานกำหนดว่าหักลดหย่อนรวมได้ไม่เกินเท่าไร เบื้องต้นคำนวณว่าเมื่อปรับลดภาษีบุคคลธรรมดาใหม่แล้ว จะทำให้ผู้มีรายได้ไม่เกิน 30,000 บาทไม่มีภาระต้องเสียภาษี

ขอบคุณข้อมูล  ข่าวสด
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

