พาณิชย์ เผย ส่งออกเดือนมกราคมยังติดลบ 8.91% ทรุดหนักรอบ 4 ปี หลังเศรษฐกิจโลกไม่ฟื้นตัว
นายสมเกียรติ ตรีรัตนพันธ์ ผู้อำนวยการสำนักงานนโยบายและยุทธศาสตร์การค้า หรือ สนค. กระทรวงพาณิชย์  เปิดเผยถึงสถิติการส่งออกของประเทศ ในช่วงเดือนมกราคม 2559 พบว่า การส่งออกยังคงขยายตัวติดลบที่ร้อยละ 8.91 คิดเป็นมูลค่าที่ 15,711 ล้านเหรียญสหรัฐ ขณะที่การนำเข้าขยายตัวติดลบร้อยละ 12.37 คิดเป็นมูลค่า 15,474 ล้านเหรียญสหรัฐ ส่งผลให้ดุลการค้าของประเทศเกินดุล 238 ล้านเหรียญสหรัฐ โดยการส่งออกที่ขยายตัวติดลบถึงร้อยละ 8.91 ในเดือนมกราคม เป็นผลมาจากเศรษฐกิจโลกที่ยังไม่ฟื้นตัว

โดย 10 สินค้าหลักของไทยส่งออก ติดลบเกือบทุกรายการ ทั้ง คอมพิวเตอร์ เม็ดพลาสติก เคมีภัณฑ์ ยางพารา เป็นผลมาจากราคาน้ำมันในตลาดโลกเป็นสำคัญ แต่อย่างไรก็ตาม ส่วนแบ่งตลาดของไทยในตลาดหลัก แม้จะมีการส่งออกที่ขยายตัวติดลบ แต่ส่วนแบ่งตลาดขยายตัวเพิ่มขึ้น อาทิ ในยุโรป ขยายตัวเพิ่มขึ้นจากสัดส่วนร้อยละ 1.09 เป็นร้อยละ 1.12 ญี่ปุ่น ขยายตัวเพิ่มขึ้นจากร้อยละ 2.68 เป็นร้อยละ 3.15 และจีน ส่วนแบ่งขยายตัวเพิ่มขึ้นจากร้อยละ 1.95 เป็นร้อยละ 2.32 และไทยยังเป็นอันดับ 4 ของประเทศที่ส่งออกได้ดีที่สุดของโลก รองมาจาก ฮ่องกง จีน และเม็กซิโก

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
