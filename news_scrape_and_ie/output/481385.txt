รฟม. แจ้งเบี่ยงการจราจรบน ถ.พหลโยธินหน้าห้างเซ็นทรัลลาดพร้าวสร้างรถไฟฟ้าสายสีเขียว ตั้งแต่ 2 มีนาคม
วันที่ 1 มี.ค.2559 ฝ่ายสื่อสารองค์กรการรถไฟฟ้าขนส่งมวลชนแห่งประเทศไทย (รฟม.) แจ้งว่า บริษัท อิตาเลียนไทย ดีเวล๊อปเมนต์ จำกัด (มหาชน) ผู้รับจ้างก่อสร้างงานโยธา โครงการรถไฟฟ้าสายสีเขียว (เหนือ) ช่วงหมอชิต – สะพานใหม่ – คูคต สัญญาที่ 1 จะดำเนินการรื้อย้ายสาธารณูปโภคและก่อสร้างทางวิ่งรถไฟฟ้า จึงมีความจำเป็นต้องเบี่ยงการจราจรบนถนนพหลโยธิน

โดยจะมีการเบี่ยงเส้นทางจราจร ในช่วงวันพุธที่ 2 มีนาคม 2559 ถึง วันจันทร์ที่ 7 มีนาคม 2559 บริเวณหน้าโรงเรียนหอวัง ตั้งแต่เวลา 23.00 น.เป็นต้นไป ตลอด 24 ชั่วโมง ระยะเวลาประมาณ 6 วัน และ วันพุธที่ 9 มีนาคม 2559 ถึง วันเสาร์ที่ 26 มีนาคม 2559 บริเวณเซ็นทรัลลาดพร้าว ตั้งแต่เวลา 23.00 น. เป็นต้นไป ตลอด 24 ชั่วโมง ระยะเวลาประมาณ 18 วัน รวมถึง วันอาทิตย์ที่ 27 มีนาคม 2559 ถึง วันเสาร์ที่ 9 กุมภาพันธ์ 2562 บริเวณหน้าเซ็นทรัลลาดพร้าว ถึง ปากซอยพหลโยธิน 17 ตั้งแต่เวลา 23.00 น. เป็นต้นไป ตลอด 24 ชั่วโมง
อย่างไรก็ตาม การเบี่ยงการจราจรดังกล่าว อาจทำให้ผู้ใช้เส้นทางไม่ได้รับความสะดวกในการเดินทาง ดังนั้น หากไม่มีความจำเป็น โปรดหลีกเลี่ยงเส้นทางดังกล่าว และ รฟม. ต้องขออภัยมา ณ โอกาสนี้

ที่มา  INN
MThai News
