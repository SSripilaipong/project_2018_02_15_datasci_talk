“JAS”  ยืนยัน จ่อจ่ายเงินค่า  “4G”  18 มี.ค.นี้ ชี้ ไม่สนกระแสข่าวที่หาว่าไม่สามารถหาเงินมาจ่ายได้
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  เปิดเผยว่า จากการที่ได้หารือกับผู้บริหารระดับสูง บริษัท แจส โมบาย บรอดแบนด์ จำกัด ทาง JAS ได้ยืนยันว่า ในวันที่ 18 มีนาคมนี้ จะมาชำระค่าใบอนุญาต 4G คลื่นความถี่ย่าน 900 เมกะเฮิรตซ์ งวดที่ 1 จำนวน 8,040 ล้านบาท พร้อมหนังสือรับรองจากสถาบันการเงิน (แบงก์การันตี) ซึ่งขณะนี้ นายพิชญ์ โพธารามิก ประธานเจ้าหน้าที่บริหาร บริษัท จัสมิน อินเตอร์เนชั่นแนล จำกัด (มหาชน) อยู่ระหว่างการเจรจาอย่างสุดความสามารถกับสถาบันการเงินเพื่อขอวงเงินกู้ต่อไป

นายฐากร กล่าวต่อว่า ซึ่งทาง JAS ระบุไม่อยากตอบโต้กระแสข่าวที่ JAS จะไม่สามารถหาเงินและแบงก์การันตีมาชำระให้แก่ กสทช. ได้ทันเวลา แต่ JAS จะมุ่งเดินหน้าเจรจากับสถาบันการเงินต่อไปอย่างเงียบๆ เนื่องจากก่อนหน้านี้ที่ JAS ให้ข่าวว่าธนาคารกรุงเทพจะให้การสนับสนุนทางการเงินกลับถูกผู้ไม่หวังดีสกัด ไม่ให้ได้รับวงเงินกู้จากธนาคารกรุงเทพในช่วงที่ผ่านมา

MThai News
