กรรมการติดตามและประเมินผลการปฏิบัติงาน กสทช. ประเมินผลงาน กสทช. ให้สอบตกกรณีการบริหารงาน ‘ทีวีดิจิทัล’
วันนี้ 3 มี.ค. ผู้สื่อข่าวรายงานว่า นายพิชัย อุตมาภินันท์ กรรมการติดตามและประเมินผลการปฏิบัติงาน กสทช. (กปต.) กล่าวถึง ผลการติดตามตรวจสอบและประเมินผลการดำเนินงานและการบริหารงานของ กสทช. ด้านกิจการกระจายเสียงและกิจการโทรทัศน์ประจำปี 2558

โดยนายพิชัย ระบุว่า การดำเนินงานในเรื่องทีวีดิจิทัลของ กสทช.ที่ผ่าน พบปัญหามากมาย ซึ่งถือเป็นการทำงานที่ขาดประสิทธิภาพ ไร้ความรอบคอบ โดยปัญหาต่างๆเกิดจากความไม่พร้อมทั้งปริมาณและคุณภาพของโครงข่าย รวมถึงขาดประสิทธิภาพในการทำความเข้าใจกับประชาชนเกี่ยวกับกระบวนการเปลี่ยนถ่ายไปสู่ระบบทีวีดิจิทัล
ทั้งนี้สรุปได้ว่าการทำงานของ กสทช. ยังไม่เป็นที่น่าพอใจในหลายประเด็น ซึ่งไม่สามารกำกับการดำเนินงานให้บรรลุตามเป้าหมายอย่างมีประสิทธิภาพ ทำให้เกิดข้อถกเถียงของผู้ที่เกี่ยวข้องจนนำไปสู่การฟ้องร้องและข้อร้องเรียนต่างๆมากมาย
อย่างไรก็ตาม กตป. ได้ให้ข้อเสนอแนะต่อการทำงานของ กสทช. ให้เร่งการขยายโครงข่ายทีวีดิจิทัลให้ครอบคลุมตามเป้าหมาย , จัดทำแผนประชาสัมพันธ์เชิงรุกทำความเข้าใจกับประชาชนถึงกระบวนการเปลี่ยนผ่านสู่ดิจิทัล ,จัดทำแผนยุติการออกอากาศระบบอนาล็อกให้ชัดเจน ,ให้ความสำคัญกับการใช้เงินกองทุนของ กทปส.
อีกทั้ง กสทช.ควรมีหน่วยงานภายนอกเข้ามาตรวจสอบการทำานของวิทยุ 1 ปณ เพื่อสร้างความมั่นใจและแก้ไขข้อกังขา , กสทช.ต้องบังคับใช้กฎระเบียบ อย่างเคร่งครัด ปรับปรุงกฎหมายอย่างต่อเนื่องตามความจำเป็น และกสทช.ควรพัฒนาบุคลากรให้มีประสิทธิภาพ โดยมีการกระจายอำนาจไปยังสำนักในภูมิภาคเพื่อเป็นตัวแทนกสทช.ในการให้การอนุญาต การกำกับและตรวจสอบรวมถึงการประชาสัมพันธ์ที่รวดเร็วมากขึ้น


* กปต.  ย่อมาจาก กรรมการติดตามและประเมินผลการปฏิบัติงาน กสทช.
ติดตามข่าวที่น่าสนใจอื่นๆ ได้ที่  news.mthai.com
MThai News
