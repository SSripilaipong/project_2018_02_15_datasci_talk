ครม.เห็นชอบปรับลดค่าโดยสารรถไฟฟ้าใต้ดิน 3 สถานี หลัง ดัชนีผู้บริโภคลด
ที่ประชุมคณะรัฐมนตรี (ครม.) มีมติเห็นชอบร่างข้อบังคับการรถไฟฟ้าขนส่งมวลชนแห่งประเทศไทย จัดเก็บค่าโดยสารรถไฟฟ้าใต้ดิน (บางซื่อ-หัวลำโพง) จำนวน 17 สถานี ที่มีบริษัท ทางด่วนและรถไฟฟ้ากรุงเทพ จำกัด (มหาชน) หรือ BEM ตามสัญญาสัมปทาน จะปรับทุก 2 ปี ซึ่งจะครบกำหนดจัดเก็บค่าโดยสารใหม่วันที่ 3 ก.ค. 2559 นี้
ทั้งนี้ การปรับค่าโดยสารจะปรับตามดัชนีผู้บริโภค (CPI) ซึ่งเมื่อเทียบ CPI เดือน ก.ย. 2544 กับเดือน ก.ย. 2558 พบว่า CPI ปรับลดลงจากเดิม ทำให้ค่าโดยสารรถไฟฟ้าใต้ดินยังคงไม่ปรับขึ้นในวันที่ 3 ก.ค.นี้ ยังคงอัตราเดิม 16-42 บาท อย่างไรก็ตามเมื่อคำนวณระยะทางแล้ว พบว่ามี 3 สถานี ที่ค่าโดยสารจะปรับลดลง 1 บาท ได้แก่ สถานีรัชดาภิเษก จาก 26 บาท เหลือ 25 บาท สถานีศูนย์วัฒนธรรมจาก 33 บาท เหลือ 32 บาท และ สถานีสุขุมวิทจาก 40 บาท เหลือ 39 บาท

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
