นักวิชาการ ชี้ ช่อง 3 รายได้วูบ 100ล้าน หลัง  ‘สรยุทธ’  อำลาจอ คาด ความเสียหายคงเป็นระยะสั้น
นายสิขเรศ ศิรากานต์ นักวิชาการอิสระด้านสื่อโทรทัศน์ดิจิตอลและสื่อใหม่  กล่าวว่า ในส่วนของสถานีโทรทัศน์ช่อง 3 จากการยุติการทำหน้าที่ของ นายสรยุทธ ตนมองว่าช่วง 1 เดือนแรก อาจมีความเสียหายราว 100 ล้านบาท เนื่องจากทั้ง 3 รายการที่นายสรยุทธทำหน้าที่ก่อนหน้านี้ ได้แก่ เรื่องเล่าเช้านี้, เรื่องเด่นเย็นนี้ และ เรื่องเล่าเสาร์-อาทิตย์ ที่ผ่านมา ต่างมีอัตราค่าโฆษณาสูงที่สุดของรายการข่าวของอุตสาหกรรมโทรทัศน์ ทั้งโฆษณาที่ออกอากาศตามช่วงเวลาปกติ ที่มีอัตราโฆษณาราว 200,000-290,000 แสนบาทต่อนาที และโฆษณาแฝงต่างๆ เบื้องต้นคาดความเสียหายของช่อง 3 จะเป็นเพียงระยะสั้นหรือไม่เกินเดือนเมษายนเท่านั้น เนื่องจากภายในช่อง 3 ยังเหลือผู้ดำเนินรายการข่าวที่มีฝีมืออีกเป็นจำนวนมาก และช่อง 3 อาจปรับเปลี่ยนกลยุทธ์เพื่อรักษาเรตติ้งของรายการข่าวให้ยังเกาะในกลุ่มผู้นำตลาดต่อไป

ด้าน  นายดิษฐนพ วัธนเวคิน บริษัทหลักทรัพย์ โนมูระ พัฒนสิน จำกัด (มหาชน)  กล่าวถึงกรณีที่นายสรยุทธประกาศยุติการทำหน้าที่พิธีกรว่า จะส่งผลต่อเรตติ้งของช่อง 3 แน่นอน แต่จะเป็นเท่าใดนั้น ต้องรอติดตามการประเมินเรตติ้งในช่วง 1-2 เดือนข้างหน้า เพราะในระยะสั้น เรตติ้งช่อง 3 โดยเฉพาะรายการที่มีนายสรยุทธเป็นพิธีกรทั้ง 3 รายการ เรตติ้งจะสูงขึ้นเป็นพิเศษเพราะคนจะเข้ามาติดตามการทำหน้าที่ของพิธีกรใหม่ อย่างไรก็ตามทั้ง 3 รายการคิดเป็น 13% ของเวลาออกอากาศทั้งหมดของช่อง 3 เอชดีสามารถสร้างรายได้ให้ช่อง 3 ประมาณปีละ 2,900 ล้านบาท หรือคิดเป็น 20% ของรายได้ของบริษัท บีอีซี เวิลด์ จำกัด (มหาชน) หรือ ช่อง 3

ขอบคุณข้อมูล  มติชน
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
