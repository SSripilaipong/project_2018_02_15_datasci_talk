รมว.คลัง เตรียมเปิดเสรี ทองคำ-อัญมณี เว้นเก็บภาษี ผลักดันไทยสู่ศูนย์กลางโลก
นายอภิศักดิ์ ตันติวรวงศ์ รัฐมนตรีว่าการกระทรวงการคลัง  เปิดเผยภายหลังเป็นประธานเปิดงานสัมมนา “นโยบายของสรรพากรต่อภาษีร้านทอง” ว่า รัฐบาลได้มีแนวคิดในการศึกษาการเปิดเสรีการค้าทองคำอัญมณีและเครื่องประดับด้วยการลดภาษีเป็น 0% จากปัจจุบันที่ยังเหลือการจัดเก็บภาษีอยู่บางตัว เนื่องจากมองว่าสินค้าของไทย สามารถแข่งขันกับผู้ค้าทองและอัญมณีในประเทศอื่น ๆ ได้ พร้อมทั้งผลักดันให้ไทยกลายเป็นศูนย์กลางการค้าทองคำและอัญมณีของโลก โดยคาดว่าจะได้ข้อสรุปเร็ว ๆ นี้

ทั้งนี้ สินค้า จิวเวลรี่ และทองคำในประเทศมีความเข้มแข็งค่อนข้างสูง สามารถแข่งขันกับตลาดโลกได้ โดยจะเห็นได้จากการส่งออกทองคำแท่งของไทยที่ผ่านมา มีมูลค่ากว่า 1.2 แสนล้านบาท จากมูลค่าการส่งออกอัญมณีและเครื่องประดับ ประมาณ 3.7 แสนล้านบาท คิดเป็นการส่งออกอันดับ 3 ของสินค้าส่งออกทั้งหมด ดังนั้น จึงมองว่า ไทยมีศักยภาพที่จะต้องส่งเสริมให้แข่งขันได้สูงขึ้น และในอนาคตจะทำให้ไทยมีรายได้เพิ่ม โดยเฉพาะเม็ดเงินรายได้จากการจัดแสดงสินค้าอัญมณีและเครื่องประดับในไทยที่ควรผลักดันให้เป็นโปรดักส์แชมป์เปี้ยน ต่อไป อย่างไรก็ตาม ยอมรับว่า ผู้ประกอบการไทยขนาดเล็ก ยังเป็นห่วงถึงการแข่งขัน จึงต้องให้ทางสำนักงานเศรษฐกิจการคลัง (สศค.) ไปพิจารณาความเหมาะสมอีกครั้งก่อนสรุปอย่างเป็นทางการ

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
