ขสมก.เปิดโฉมรถต้นแบบปรับปรุงรถเมล์เก่า 671 คัน มั่นใจได้รถคุณภาพสามารถใช้ได้กว่า 10 ปี
องค์การขนส่งมวลชนกรุงเทพ (ขสมก.)  เปิดตัวรถโดยสารต้นแบบโครงการปรับปรุงรถเมล์เก่ากลับมาให้บริการใหม่ จำนวน 3 คัน ประกอบด้วย รถยี่ห้อมิตซูบิชิเป็นรถร้อน และรถเมล์ปรับอากาศยี่ห้อแดวู ซึ่งการปรับปรุงมีการยกเครื่องยนต์ใหม่เปลี่ยนเกียร์ปรับปรุงระบบช่วงล่างและปรับปรุงโฉมใหม่ทั้งหมด ส่วนรถปรับอากาศยูโรทู เดิมยี่ห้อเบนซ์นำมาปรับปรุงโอเวอร์ฮอลเครื่อง โดยใช้งบประมาณ 1.5-1.8 ล้านบาท ซึ่งตามแผนจะปรับปรุงจำนวน 671 คัน คาดว่าจะใช้เวลาดำเนินการประมาณ 1-1 ปี 6 เดือน.

สำหรับรถต้นแบบที่ปรับปรุงใหม่ 3 คันนี้ ประกอบด้วย 1.รถยี่ห้อ Mitsubishi (รถร้อน) จะยกเครื่องยนต์ใหม่ เปลี่ยนเกียร์ ปรับปรุงระบบช่วงล่างและปรับปรุงโฉมใหม่ทั้งหมด ใช้งบคันละ 1.5 ล้านบาท หากจัดซื้อใหม่จะมีราคาคันละมากกว่า 3 ล้านบาท 2.รถเมล์ปรับอากาศยี่ห้อ Daewoo เปลี่ยนเครื่องใหม่เช่นเดียวกัน ใช้งบคันละ 2.7 ล้านบาท หากจัดซื้อใหม่จะมีราคาคันละ 4-5 ล้านบาท และ 3.รถปรับอากาศยูโรทู จะยกเครื่องยนต์ใหม่ ใช้งบคันละ 1.8 ล้านบาท หากจัดซื้อใหม่จะมีราคาคันละ 5 ล้านบาท ซึ่งรถที่นำมาปรับปรุงนี้มีอายุมากกว่า 20 ปี เมื่อปรับปรุงแล้วจะกลับมาใช้วิ่งบริการได้ไม่น้อยกว่า 10 ปี

ขอบคุณภาพจาก  สำนักข่าวไทย
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
