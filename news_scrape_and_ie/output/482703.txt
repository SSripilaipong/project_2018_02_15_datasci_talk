ขนส่ง เดินหน้าจัดระเบียบรถตู้โดยสารเข้าระบบ ตามนโยบายรัฐบาลเน้นความปลอดภัยสูงสุด
นายนพรัตน์ การุณยะวนิช รักษาการกรรมการผู้จัดการใหญ่ บริษัท ขนส่ง จำกัด หรือ บขส.  เปิดเผยถึงการจัดระเบียบรถตู้โดยสารในสถานีขนส่งผู้โดยสารหมอชิตว่า บขส. ได้ดำเนินการตามนโยบายของรัฐบาลและกระทรวงคมนาคมในการจัดระเบียบรถตู้โดยสารสาธารณะ เพื่อให้การบริการสะดวกและปลอดภัยกับผู้โดยสารที่มาใช้บริการ โดยการนำรถตู้โดยสารที่ผ่านขั้นตอนการจัดระบบที่ถูกต้องมาวิ่งให้บริการ ทั้งนี้ สำหรับรถตู้โดยสารที่วิ่งให้บริการระหว่างจังหวัดมีประมาณ 6,800 คัน ที่ บขส. กำกับดูแลอยู่ ซึ่งขณะนี้ บขส. อยู่ระหว่างดำเนินการจัดระเบียบให้ถูกต้องตามระบบอีกประมาณไม่เกิน 1,500 คัน

อย่างไรก็ตาม บขส. ยอมรับว่าหากพิจารณาแล้วรถโดยสารขนาดใหญ่มีความปลอดภัยสูงกว่ารถขนาดเล็ก หรือรถตู้โดยสารที่วิ่งให้บริการ เพราะมีระบบและมาตรฐานความปลอดภัยที่สูงกว่า ขณะที่ในส่วนความคืบหน้าการจัดหาพื้นที่การย้ายสถานีขนส่งผู้โดยสารหมอชิต ขณะนี้อยู่ระหว่างขั้นตอนการเปิดให้เอกชนเข้ามาร่วมลงทุน และพิจารณาแนวเส้นทาง จากเดิมที่ติดปัญหาในส่วนของระบบสาธารณูปโภค

งงหนัก! คมนาคม สงสัย คสช.จะยกเลิกรถตู้ข้ามจังหวัด? ชี้ ทำจริงป่วนแน่
คมนาคม สงสัย คสช.จะยกเลิกรถตู้โดยสารข้ามจังหวัด ชี้ หากยกเลิกป่วนทั้งระบบแน่
นายออมสิน ชีวะพฤกษ์ รมช.คมนาคม  เปิดเผยถึงกรณีที่มีกระแสข่าวว่า คสช.จะมีนโยบายยกเลิกรถตู้ที่วิ่งให้บริการข้ามจังหวัดนั้น ว่า สำหรับเรื่องดังกล่าวต้องมีการศึกษาร่วมกันระหว่างหน่วยงานที่เกี่ยวข้องก่อนว่า จะมีแนวทางอย่างไร เพราะการที่จะยกเลิกนั้น ไม่ใช่เรื่องที่จะทำได้เลย ซึ่งถ้ามีคำสั่งออกมาชัดเจนทางผู้ที่เกี่ยวข้องจะต้องเห็น

ทั้งนี้ การยกเลิกจะส่งผลกระทบหลายด้าน ทั้งกับผู้ใช้บริการที่มีอยู่ และ ผู้ให้บริการ ซึ่งการจัดระเบียบทั้งกระทรวงคมนาคมรวมถึงกรมการขนส่งทางบกได้มีการกำกับดูแลอย่างใกล้ชิด โดยเฉพาะรถที่ให้บริการจะต้องไม่เกิน 300 กิโลเมตร
ขณะที่ผู้ประกอบการรถตู้โดยสารสาธารณะจังหวัดนครราชสีมา ไม่เห็นด้วยกับนโยบายของ คสช.ที่จะยกเลิกรถตู้โดยสารข้ามจังหวัดโดยอ้างถึงผลกระทบต่อผู้ประการรวมถึงผู้โดยสารที่จะไม่ได้รับความสะดวกต่อการเดินทาง
ด้านพลเอกประวิตร วงษ์สุวรรณ รองนายกรัฐมนตรีฝ่ายความมั่นคง และรัฐมนตรีว่าการกระทรวงกลาโหม ระบุถึงกรณีที่มีกระแสข่าวว่า คณะรักษาความสงบแห่งชาติ (คสช.) จะดำเนินการจัดระเบียบวินรถตู้ที่วิ่งข้ามจังหวัดว่า จะดำเนินทุกอย่างที่มันผิดระเบียบ อะไรที่ทำให้เกิดความไม่เรียบร้อยไม่ปลอดภัย แต่จะพยายามไม่ให้เดือดร้อนประชาชนมากนัก

MThai News

