ครม.อนุมัติเพิ่มวงเงินสินเชื่อดอกเบี้ยต่ำ 500 ล้านบาท ช่วยเหลือชาวประมง
พลตรีสรรเสริญ แก้วกำเนิด โฆษกประจำสำนักนายกรัฐมนตรี  เปิดเผยภายหลังการประชุมคณะรัฐมนตรี (ครม.) ว่า ที่ประชุม ครม.ได้พิจารณาการแก้ปัญหาประมงผิดกฎหมาย โดยอนุมัติเพิ่มวงเงินสินเชื่อดอกเบี้ยต่ำ เพื่อช่วยเหลือชาวประมง ในโครงการประมงไทยก้าวไกลสู่สากล จากเดิมเคยปล่อยสินเชื่อไปแล้ว 1,000 ล้านบาท ซึ่งปล่อยกู้ไปหมดแล้ว จึงมาขอเพิ่มวงเงินอีก 500 ล้านบาท และขอผ่อนปรนหลักเกณฑ์ เพื่อให้เข้าถึงแหล่งเงินทุนได้ง่ายขึ้น

จากเดิมถ้าเป็นบุคคลธรรมดา อายุต้องไม่ต่ำกว่า 22 ปี หรือเป็นนิติบุคคล วันนี้ผ่อนปรนให้เหลือ 20 ปี รวมถึงการลดดอกเบี้ยปีแรกให้เหลือ 0 % ต่อปี และปีที่ 2-7 อยู่ที่ 4 % ต่อปี ซึ่งรัฐบาลจะช่วยชดเชยให้ จากเดิม 4 % ปีตลอดไป ส่วนระยะเวลาการปลอดชำระหนี้เงินต้นก็ได้ขยายจาก 6 เดือนเป็น 1 ปีขณะเดียวกันการเสนอขอเพิ่มอัตรากำลัง 221 คน ของกรมประมง เพื่อแก้ไขการประมงที่ผิดกฎหมาย ครม.ยังไม่อนุมัติ โดยมอบหมายให้สำนักงานคณะกรรมการข้าราชการพลเรือน (ก.พ.) ไปดูในรายละเอียดอีกครั้ง


ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
