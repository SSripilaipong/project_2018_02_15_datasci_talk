ครม.มีมติอนุมัติงบกว่า 4 พันล้าน จัดระเบียบพื้นที่ริมคลองที่มีผู้อยู่อาศัยกว่า 1หมื่นครัวเรือน พร้อมให้สินเชื่อเพื่อสร้างที่อยู่ใหม่
วันที่ 8 มีนาคม 2559  พลตรีสรรเสริญ แก้วกำเนิด โฆษกประจำสำนักนายกรัฐมนตรี  เปิดเผยภายหลังการประชุมคณะรัฐมนตรี (ครม.) ว่า ครม.มีมติเห็นชอบตามที่กระทรวงการพัฒนาสังคมและความมั่นคงของมนุษย์ (พม.) เสนอการดำเนินโครงการพัฒนาที่อยู่อาศัยชุมชนริมคลอง (พ.ศ.2559-2561) เป้าหมาย 11,004 ครัวเรือน งบประมาณ 4,061.44 ล้านบาท

โดยดำเนินงานในปี พ.ศ.2559 ให้สถาบันพัฒนาองค์กรชุมชน (องค์การมหาชน) (พอช.) นำเงินที่ได้รับจากการจัดสรรจาก โครงการบ้านมั่นคง มาใช้จ่ายในโครงการเพื่อพัฒนาที่อยู่อาศัยชุมชนริมคลอง และการสนับสนุนสินเชื่อเพื่อที่อยู่อาศัย ใช้เงินจากกองทุนหมุนเวียนของ พอช. ตามความจำเป็นเร่งด่วน
สำหรับงบในการดำเนินพัฒนาที่อยู่อาศัยริมคลองจำนวนกว่า 4 พันล้านบาทนั้น แบ่งเป็นสำหรับการพัฒนาระบบสาธารณูปโภค 880 ล้านบาท ช่วยเหลือผู้ที่ได้รับผลกระทบเป็นค่าเช่าบ้านระหว่างการก่อสร้าง เฉลี่ยครัวเรือนละ 80,000 บาท หรือเป็นเงินรวม 880 ล้านบาทเศษ สำหรับ 11,004 ครัวเรือน รายการสนับสนุนสินเชื่อเพื่อที่อยู่อาศัยครัวเรือนละ 250,000 บาท (เงินกู้) และเงินพัฒนาสำรวจจัดทำฐานข้อมูลวิจัย 100 ล้านบาท

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
