คมนาคม สั่งเบรกขึ้นค่าโดยสารแท็กซี่-เซอร์ชาร์จในสนามบิน 5% ขณะที่ ขนส่ง เล็งออกมาตรการเพิ่มโทษแท็กซี่กระทำผิด
นายอาคม เติมพิทยาไพสิฐ รัฐมนตรีว่าการกระทรวงคมนาคม  เปิดเผยหลังการประชุมพิจารณาทบทวนอัตราค่าโดยสารรถแท็กซี่มิเตอร์ว่า ได้สั่งการให้กรมการขนส่งทางบกกลับไปทบทวน การขึ้นค่าโดยสารแท็กซี่ระยะที่ 2 อีกร้อยละ 5 รวมถึงค่าธรรมเนียมแท็กซี่หรือเซอร์ชาร์จในสนามบิน โดยให้พิจารณาถึงผลกระทบต่อผู้โดยสาร

นอกจากนี้ จะต้องกำหนดหลักประกันด้วยว่าเมื่อขึ้นค่าโดยสารและค่าเซอร์ชาร์จแล้ว จะต้องไม่กระทบผู้โดยสารและจะต้องไม่มีการปฏิเสธผู้โดยสาร หรือไม่กดมิเตอร์ อย่างไรก็ตาม กรมการขนส่งทางบก จะต้องศึกษาและส่งผลกลับมายังกระทรวงคมนาคมภายใน 1 สัปดาห์ ทั้งนี้ ยืนยันว่าจะพิจารณาให้มีความเป็นธรรมกับทุกฝ่าย ทั้งรายได้ของผู้ประกอบการและค่าครองชีพของประชาชน
ด้าน  นายสนิท พรหมวงษ์ อธิบดีกรมการขนส่งทางบก  กล่าวว่า ได้เตรียมออกมาตรการเข้มงวดการให้บริการของแท็กซี่ โดยแก้ไขกฎหมายให้มีบทลงโทษรุนแรงขึ้น เช่น จากเดิมการปฏิเสธผู้โดยสารจะมีโทษปรับสูงสุด 1,000 บาท เป็นปรับไม่เกิน 5,000 บาท ซึ่งขณะนี้ร่างกฎหมายดังกล่าวผ่านการพิจารณาของคณะกรรมการกฤษฎีกาแล้ว อยู่ระหว่างการพิจารณาของสภานิติบัญญัติแห่งชาติ คาดว่าจะประกาศในราชกิจจานุเบกษาได้ในปีนี้และมีผลบังคับใช้ในปีหน้า

ที่มา INN
MThai News
