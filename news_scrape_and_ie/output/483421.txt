EIU เผย  ‘สิงคโปร์’  ครองแชมป์ค่าครองชีพแพงที่สุดในโลก 3 ปีซ้อน จากการวิเคราะห์เปรียบเทียบราคาสินค้าและบริการ
The Economist Intelligence Unit หรือ EIU ซึ่งเป็นผู้จัดทำการสำรวจและจัดอันดับเมืองที่มีค่าครองชีพสูงที่สุดในโลก จากการวิเคราะห์เปรียบเทียบราคาสินค้าและบริการกว่า 160 รายการใน 133 เมืองใหญ่ทั่วโลก เช่น อาหาร, อุปกรณ์สำหรับใช้ในห้องน้ำ, เครื่องนุ่งห่ม, ค่าจ้างแม่บ้าน, ค่าโดยสารรถสาธารณะ และค่าสาธารณูปโภคต่างๆ ระบุว่า ปี 2559 สิงคโปร์ครองแชมป์ที่มีค่าครองชีพสูงที่สุดในโลกเป็นปีที่ 3 ติดต่อกัน  ท่ามกลางสภาพเศรษฐกิจทั่วโลกที่ยังคงมีความผันผวน

สำหรับเมืองที่ค่าครองชีพสูงในลำดับถัดมาเป็นอันดับ 2 คือ เมืองซูริก ประเทศสวิตเซอร์แลนด์ อันดับ 3 ฮ่องกง อันดับ 4 กรุงเจนีวา ประเทศสวิตเซอร์แลนด์ อันดับ 5 กรุงปารีส ประเทศฝรั่งเศส อันดับ 6 กรุงลอนดอน ประเทศอังกฤษ และ อันดับ 7 เมืองนิวยอร์ก สหรัฐอเมริกา ส่วนเมืองที่มีค่าครองชีพถูกที่สุดในโลก คือ กรุงลูซากา เมืองหลวงของประเทศแซมเบีย ตามมาด้วย เมืองบังคาลอร์ และเมืองมุมไบของประเทศอินเดีย
ทั้งนี้ EIU ระบุว่า ค่าครองชีพทั่วโลกกำลังอยู่ในภาวะผันผวนอย่างหนัก โดยเป็นผลจากปัจจัยหลายอย่าง เช่น การแข็งค่าของเงินดอลลาร์สหรัฐฯ การลดค่าเงิน การเคลื่อนไหวของค่าเงิน ตลอดจนราคาน้ำมันและสินค้าอุปโภคบริโภคที่ตกต่ำลง ซึ่งสาเหตุทั้งหมดนี้ส่งผลให้ลำดับความเป็นเมืองค่าครองชีพสูงเปลี่ยนแปลงไปด้วย

ขอบคุณข้อมูล  TNEWS
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
