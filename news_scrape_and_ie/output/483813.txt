ชาวนาจังหวัดพะเยา หันปลูกแตงโมพืชใช้น้ำน้อยสร้างรายได้ หลังเคยทำนาปรังมาแทบทุกปี แต่ปีนี้ต้องประสบภาวะแล้งหนัก
วันนี้ (14 มี.ค.) นายหลั่น เครือสาร ชาวนาในพื้นที่หมู่ที่ 8 ตำบลท่าวังทอง อำเภอเมือง จังหวัดพะเยา พร้อมภรรยา ได้พาผู้สื่อข่าวเข้าชมสวนแตงโม จำนวนกว่า 6 ไร่ ที่ปลูกไว้และกำลังลังออกลูกเป้นจำนวนมาก หลังในพื้นที่ต้องประสบกับภาวะภัยแล้งอย่างรุนแรง จนแทบไม่มีน้ำในการทำการเกษตร ซึ่งทุกปีที่ผ่านมาในพื้นที่บริเวณนี้นับ 1 พันไร่ ได้มีการปลูกข้าวนาปรังมาอย่างต่อเนื่อง โดยอาศัยน้ำจากกว๊านพะเยา ผ่านลำน้ำแม่อิง แต่มาในปีนี้ไม่สามารถปลูกข้าวนาปรังได้เนื่องจากภาวะภัยแล้ง

นายหลั่น เปิดเผยว่า ตนเองต้องหันมาปลูกแตงโม เนื่องจากข้าวนาปรังไม่สามารถปลูกได้ อีกทั้งราคายังตกต่ำจนประสบกับภาวะขาดทุน นอกจากนี้ปัญหาเรื่องภัยแล้งปีนี้ถือว่ารุนแรงมาก น้ำที่เคยมีอยู่เต็มฝั่งในทุกปีที่ผ่านมากลับเกิดการแห้งขอดจนไม่สามารถทำนาปรังได้เหมือนเช่นเคย น้ำจากกว๊านพะเยาก็ไม่สามารถระบายลงสู่ลำน้ำอิงได้เนื่องจากมีปริมาณน้อย

จนตนเองต้องหันมาปลูกพืชที่ใช้น้ำน้อย คือแตงโม ซึ่งเป็นพืชที่มีอายุประมาณ 70 วันก็สามารถเก็บเกี่ยวได้ และคาดว่าน้ำที่มีอยู่จะเพียงพอหล่อเลี้ยงได้ ซึ่งตอนนี้ตนเองต้องดูแลเป็นพิเศษ เพื่อให้สามารถเก็บเกี่ยวผลผลิตได้และคาดว่าน้ำที่เหลืออยู่น่าจะเพียงพอต่อการผลิตแตงโมในครั้งนี้

ขณะที่สถานการณ์ภัยแล้งในพื้นที่จังหวัดพะเยา พบว่าแหล่งน้ำที่สำคัญของจังหวัดมีปริมาณที่น้อยมาก โดยเฉพาะกว๊านพะเยา ไม่สามารถระบายน้ำให้เกษตรกรทำการเกษตรทุกชนิดได้ ชาวบ้านต้องพึ่งพาแหล่งน้ำต้นทุนในพื้นที่ของตนเองทำการเกษตรที่ใช้น้ำน้อย



ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
