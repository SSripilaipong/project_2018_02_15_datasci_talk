ศาลปกครอง สั่งขยายเวลา ซิม 2G เอไอเอส อีก 30 วัน  ส่งผล ลูกค้า AIS กว่า 7.6 ล้านเบอร์ ยังใช้งานได้
ศาลปกครองกลาง มีคำสั่งในคดีที่ บริษัท แอดวานซ์ อินโฟร์ เซอร์วิส จำกัด (มหาชน) หรือ เอไอเอส ยื่นฟ้องคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เรื่องคดีพิพาทเกี่ยวกับการที่หน่วยงานทางปกครอง หรือเจ้าหน้าที่ของรัฐออกคำสั่งโดยไม่ชอบด้วยกฎหมาย

จากกรณี เอไอเอส คัดค้านมติคณะกรรมการโทรคมนาคมแห่งชาติ (กทค.) ที่ไม่อนุญาตให้ขยายมาตรการคุ้มครองผู้ใช้ บริการคลื่นโครงข่าย 900 เมกะเฮิรตซ์ โดย เอไอเอส ร้องให้ศาลมีคำสั่งคุ้มครองชั่วคราวเพื่อให้ เอไอเอส ยังสามารถให้บริการในคลื่น 900 เมกะเฮิรตซ์ ตามมาตรการคุ้มครองผู้ใช้บริการต่อไปอีกระยะหนึ่ง
นายสมชัย เลิศสุทธิวงค์ ประธานเจ้าหน้าที่บริหารบริษัท แอดวานซ์ อินโฟร์ เซอร์วิส จำกัด (มหาชน) หรือ เอไอเอส กล่าวว่า เนื่องจากกรณีดังกล่าว เอไอเอส และ กทค. มีความเห็นที่แตกต่างกันถึงแนวทางที่จะดูแลผู้ใช้บริการ ภายหลังการออกใบอนุญาต เอไอเอส จึงมีความจำเป็นต้องยื่นฟ้องไปยังศาลปกครอง เพื่อขอให้ศาลพิจารณาคุ้มครองลูกค้าที่ยังคงถือเครื่องมือถือ 2G อีกประมาณ 7.6 ล้านเลขหมาย รวมถึงลูกค้าของ ทีโอที อีกประมาณ 2 แสนแลขหมาย ไม่สามารถใช้งานได้บนโครงข่าย 900 MHz ได้ ล่าสุด ศาลปกครองกลาง ได้มีคำสั่งคุ้มครองชั่วคราวให้ เอไอเอส ยังคงให้บริการต่อไปอีก 30 วัน ซึ่งจะส่งผลให้ลูกค้าจำนวนดังกล่าว ยังคงสามารถใช้งานได้อย่างต่อเนื่องไป จนถึงวันที่ 14 เมษายน 2559 เวลา 24.00 น.
ที่มา INN
