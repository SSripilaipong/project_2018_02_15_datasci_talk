MThai News ได้ลงพื้นที่ซอยวัดเล่งเน่ยยี่ 2 (ตรงข้ามโรงเรียนบางบัวทอง) อ.บางบัวทอง จ.นนทบุรี ซึ่งมีการทำฟาร์มเห็ด และ เป็นศูนย์การเรียนรู้สำหรับผู้ที่สนใจเรื่องการเพาะเห็ดได้มาเรียนรู้วิธีเพื่อเป็นต้นแบบการทำอาชีพ โดยผู้ก่อตั้งเป็นสองสาวออฟฟิตที่มีความมุ่งมั่น และต้องการหาอาชีพเสริมไว้รองรับหากต้องออกจากงานประจำ

คุณปรียนันท์ แสงดี หรือ คุณกุ๊ก และ คุณนัยนา ยังเกิด หรือ คุณจุ๊บ เจ้าของฟาร์มเห็ดชื่อ Mushroom Cottage Farm หรือ กระท่อมเห็ดฟาร์ม  โดย คุณปรียนันท์ เปิดเผยว่า ธุรกิจดังกล่าวเริ่มดำเนินการมาได้กว่า 3 ปีแล้ว จากการร่วมลงทุนด้วยกันกับคุณนัยนา ซึ่งเริ่มแรกได้เช่าพื้นที่บริเวณหน้าโรงเรียนบางบัวทอง และเริ่มปลูกโรงเรือนเพาะเห็ดจำนวน 3 หลัง เพื่อเพาะเห็ดนางฟ้าภูฐาน เห็ดนางนวลสีชมพู เห็ดฮังการี และ เห็ดเป๋าฮื้อ จำนวนโรงเรือนละ 5,000 ก้อน รวม 15,000 ก้อน

ก่อนที่จะเริ่มทำฟาร์ม ได้มีการสำรวจเรื่องตลาดไว้บ้าง โดยมุ่งเน้นตลาดใกล้เคียงกับฟาร์ม และ ตลาดออฟฟิต ในช่วงแรกใช้วิธีการตลาดแบบลุยแจกนามบัตรให้กับทุกคนทั้งที่รู้จัก และไม่รู้จัก พนักงานในออฟฟิต ลูกค้าที่เคยติดต่องาน วิธีดังกล่าวช่วยให้ฟาร์มเป็นที่รู้จัก และมีผู้ติดต่อซื้อผลผลิตอย่างต่อเนื่อง
คุณปรียนันท์ กล่าวต่อว่า ก่อนหน้านี้ เคยติดต่อกับแม่ค้าในตลาดเพื่อให้รับซื้อเห็ดของฟาร์ม แต่ถูกปฏิเสธโดยให้เหตุผลว่ามีขาประจำที่มีส่งอยู่แล้ว หลังจากนั้นเมื่อมีผลผลิตออก ตนเองกับเพื่อนจึงตัดสินใจเช่าแผงค้าในตลาดสดเพื่อขายเอง โดยเน้นการขายด้วยแพ็กเกจที่โดดเด่น คือ นำเห็ดมาแพ็คใส่ถุง มีโลโก้ของฟาร์มติดไว้เพื่อสร้างความน่าเชื่อถือ พร้อมบอกคุณสมบัติของเห็ดที่จำหน่าย ซึ่งวิธีดังกล่าวได้รับการตอบรับเป็นอย่างดี สามารถขายเห็ดได้กว่า 100 ถุง โดยใช้เวลาจำหน่ายไม่ถึงชั่วโมง

หลังจากทำฟาร์มเพาะเห็ดและมีผลผลิตออกสู่ตลาดได้พอสมควร จึงเริ่มลงทุนซื้อเครื่องจักรและอุปกรณ์ พร้อมจ้างแรงงานในการผลิตก้อนเห็ด ตั้งแต่การทำอาหารวุ้น การเขี่ยเนื้อเยื่อเห็ด การทำหัวเชื้อเมล็ดข้าวฟ่าง และการทำก้อนเห็ด ซึ่งนอกจากทำให้ต้นทุนการผลิตดอกเห็ดของฟาร์มลดลงแล้ว ฟาร์มยังจำหน่ายก้อนเห็ดที่ผลิตขึ้นมาสร้างรายได้ให้อีกทางด้วย
สำหรับการผลิตก้อนเห็ดของกระท่อมเห็ดฟาร์ม เริ่มจากการทำหัวเชื้อ PDA โดยใช้น้ำต้มมันฝรั่งผสมน้ำตาลเดกซ์โทรสและวุ้น ต้มให้เดือด 10-15 นาที จากนั้นเทใสขวดแบนแล้วเอียงทิ้งไว้ให้เย็น วุ้นจะจับตัวเเข็งในขวด จากนั้นนำดอกเห็ดที่ออกดอกหน้าแรก มาเขี่ยเนื้อเยื่อลงไปในอาหารวุ้น ปิดปากขวดด้วยจุกสำลี ใช้เวลาประมาณ 10-15 วัน เส้นใยเห็ดเดินทั่วอาหารวุ้น สามารถนำไปใช้ต่อเชื้อได้
ขั้นตอนต่อมาคือการทำหัวเชื้อเมล็ดข้าวฟ่าง โดยนำเมล็ดข้าวฟ่างต้มให้สุก บรรจุในขวดกลมทิ้งไว้ให้เย็น จากนั้นตัดหัวเชื้อ PDA ที่มีเส้นใยเห็ดเดินทั่วแล้ว ขนาดประมาณ 1 ตารางเซนติเมตร มาใส่ไว้ในข้าวฟ่าง ใช้เวลาอีกประมาณ 10-15 วัน เส้นใยเห็ดจะเดินเต็มอาหารเมล็ดข้าวฟ่าง สามารถนำไปหยอดลงก้อนเห็ด

ต่อมาเป็นขั้นตอนการทำก้อนเห็ด ให้ใช้ขี้เรื่อยยางพารา 100 กิโลกรัม รำละเอียด 5 กิโลกรัม แร่ม้อนท์ 2 กิโลกรัม ยิปซัม 0.5 กิโลกรัม ปูนขาว 0.5 กิโลกรัม และ ดีเกลือ 0.1 กิโลกรัม คลุกเคล้าส่วนผสมให้เข้ากัน รดน้ำให้มีความชื้นที่ 60 เปอร์เซ็นต์ หรือลองกำดูแล้วจับตัวเป็นก้อนแน่น แต่ไม่ถึงกับแฉะมีน้ำไหลออกมา จากนั้นก็นำวัสดุเข้าเครื่องอัดบรรจุถุง นำมามัดจุก ปิดฝา แล้วนำไปนึ่งฆ่าเชื้อที่อุณหภูมิ 100 องศาเซลเซียส นาน 6-7 ชั่วโมง
เมื่อนึ่งฆ่าเชื้อเรียบร้อยแล้วปล่อยไว้ให้เย็น จากนั้นเปิดฝาแล้วนำหัวเชื้อเมล็ดข้าวฟ่างที่เตรียมไว้มาใส่ที่ฝาของก้อนเห็ดให้เต็มพอดีแล้วรีบปิดฝาทันที ทุกขั้นตอนต้องมีความสะอาดปราศจากเชื้ออื่นปลอมปน เสร็จแล้วนำไปพักไว้ให้เส้นใยเดินปกติ หากเป็นเห็นนางฟ้าภูฐาน เห็ดนางนวลสีชมพูและเห็ดนางรมฮังการี ใช้เวลาประมาณ 30 วัน เส้นใยเดินทั่วทั้งถุง แต่สำหรับเห็ดเป๋าฮือ ใช้เวลาถึง 60 วัน ส่งผลให้ก้อนเชื้อเห็ดเป๋าฮือมีราคาที่ก้อนละ 15 บาท ขณะที่เห็ดชนิดอื่นมีราคาก้อนละ 12 บาทเท่านั้น
เมื่อเส้นใยเดินทั่วก้อนเห็ดแล้วนำไปเปิดดอกในโรงเรือน โดยให้มีอุณหภูมิในโรงเรือนอยู่ที่ 28-32 องศาเซลเซียส ความชื้น 70-80 เปอร์เซ็นต์ รดน้ำชั่วโมงละครั้ง ครั้งละครึ่งนาที ประมาณ 7-10 วัน ก้อนเห็ดก็ออกดอก ก้อนหนึ่งให้ผลผลิตได้เดือนละ 2-3 ครั้ง และมีอายุการใช้งานนาน 4-6 เดือน ทุกครั้งหลังจากเก็บดอกเห็ด ต้องมีการแคะหน้าก้อนเพื่อทำความสะอาด โดยการใช้ช้อนชุบแอลกอฮอล์แคะรากเห็ดที่ค้างอยู่ออกมา เพราะทำให้ก้อนเห็ดเน่าและดอกใหม่ออกมาไม่ได้ จากนั้นดูแลตามปกติเพื่อรอให้ดอกเห็ดรุ่นใหม่ออกมา
ปัจจุบันฟาร์มมีผลผลิตอยู่ที่ประมาณ 30 กิโลกรัม สูงสุดช่วงที่เห็ดออกดอกพร้อมกันประมาณ 50 กิโลกรัม ส่วนก้อนเห็ดผลิตที่วันละประมาณ 1,000 ก้อน ส่วนใหญ่จะเป็นเห็นนางฟ้าภูฐาน ประมาณ 50 เปอร์เซ็นต์ ส่วนเห็ดนางนวลสีชมพู และ เห็ดฮังการี อยู่ประมาณอย่างละ 20 เปอร์เซ็นต์ ขณะที่เห็ดเป๋าฮื้อประมาณ 10 เปอร์เซ็นต์เท่านั้น ทั้งนี้ตลาดเห็ดและก้อนเชื้อถือเป็นที่ต้องการของตลาดอย่างต่อเนื่อง รวมถึงยังคงมีความต้องการมากขึ้นเรื่อยๆ โดยเฉพาะในฤดูร้อน ซึ่งสามารถทำรายได้ถึง 1-2 แสนบาทต่อเดือน และทำเป็นอาชีพเสริมสร้างรายได้ได้ทันที

ผลผลิตทั้งหมดนอกจากจำหน่ายตามปกติแล้ว ยังนำมาแปรรูปเป็นผลิตภัณฑ์ต่าง ๆ เช่น แหนมเห็ด น้ำเห็ดเพื่อสุขภาพ ซึ่งได้รับความนิยมสูงมาก มีการจัดเป็นกระเช้าเห็ดเพื่อสุขภาพมอบให้เป็นของขวัญ หรือก้อนเห็ดที่ออกดอกโดยเฉพาะเห็นนางนวลสีชมพูนำมาห่อเป็นบูเก้ ซึ่งมีความสวยงามเหมือนดอกไม้ ทั้งยังทานได้และนำไปเพาะต่อได้ด้วย ทั้งหมดเป็นสิ่งที่ฟาร์มคิดขึ้นมา เพื่อให้เห็ดมีความสวยงามและเข้ากับเทศกาลต่าง ๆ ด้วย

นอกจากนี้ ยังรับจัดทำกระเช้าเห็ดสุขภาพในเทศกาลต่างๆซึ่งเป็นกระเช้าก้อนเห็ดสุขภาพ (Mushroom Basket) เพื่อมอบให้กับคนที่คุณห่วงใย หรือในโอกาสต่างๆ เช่น วันขึ้นปีใหม่ วันขึ้นบ้านใหม่ เยี่ยมผู้ป่วย หรือมอบเป็นของกำนัลให้ผู้ใหญ่ทุกวาระ อีกทั้งยังมีทางเลือกใหม่สำหรับมอบแทนดอกไม้ชนิดอื่น โดยมอบในโอกาสต่างๆ เช่น เทศกาลวาเลนไทน์ วันเกิด แสดงความยินดีในโอกาสรับตำแหน่งใหม่ เยี่ยมไข้ผู้ป่วย (เพราะไม่มีสารเคมี)




ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
