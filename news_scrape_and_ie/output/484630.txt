เชฟรอนบริษัทยักษ์ด้านพลังงานของสหรัฐฯ ขาดทุนหนัก จ่อปลดประกาศปลดพนักงาน 30-40% พร้อมสั่งลดค่าใช้จ่ายกว่าหมื่นล้าน
บริษัท เชฟรอนฯ ยักษ์ด้านพลังงานของสหรัฐอเมริกา ได้ประสบปัญหาจากการขาดทุนการดำเนินงานในปีที่ผ่านมา เนื่องจากราคาน้ำมันที่ลดลงอย่างต่อเนื่อง ส่งผลให้ต้นทุนการผลิตน้ำมันและก๊าซธรรมชาติ ได้รับผลกระทบ เนื่องจากมีต้นทุนการผลิตที่สูงขึ้นไม่คุ้มกับราคาน้ำมันและก๊าซที่จำหน่ายออกไป ทำให้ผลประกอบการของเชฟรอนทั่วโลกต้องประสบปัญหาตามมา ล่าสุดต้องประกาศปลดพนักงานที่ได้เข้าไปลงทุนในประเทศต่างๆ รวมถึงประเทศไทยด้วย

โดยแหล่งข่าวจากบริษัท เชฟรอนประเทศไทยสำรวจและผลิต จำกัด ได้เปิดเผยว่า ขณะนี้ บริษัทแม่ของเชฟรอน ในสหรัฐอเมริกา มีนโยบายให้ลดค่าใช้จ่ายในการดำเนินธุรกิจลง เนื่องจากผลประกอบการในช่วงปีที่ผ่านมาไม่ดีนัก จากเหตุผลดังกล่าว ทางบริษัทแม่จึงต้องการใช้เชฟรอนในไทยลดค่าใช้จ่ายในปีนี้ลงราว 500 ล้านดอลลาร์สหรัฐฯ หรือราว 1.8 หมื่นล้านบาท (อัตราแลกเปลี่ยน 36 บาทต่อดอลลาร์สหรัฐฯ) ซึ่งแบ่งการลดค่าใช้จ่ายออกเป็น 7 กลุ่ม โดยประมาณ 340 ล้านดอลลาร์สหรัฐฯ จะใช้สำหรับลดค่าใช้จ่ายในเรื่องต่างๆ ได้แก่ 1.การปรับลดสัญญาในด้านสเปกทางเทคนิคลงมา
2.การลดการสั่งผลิตแท่นผลิต จะใช้เท่าที่จำเป็น 3.การปรับปรุงหรือลดการส่งกำลังบำรุง ใช้เรือให้มีประสิทธิภาพสูงสุด และใช้ในระดับเจ้าหน้าที่ที่เหมาะสม 4.การปรับปรุงด้านการซ่อมบำรุงให้มีความรัดกุมและเหมาะสมกับความต้องการ 5.การลดสินค้าหรือวัสดุคงคลังให้เหลือต่ำสุดเท่าที่จะทำได้ 6.การใช้หลุมผลิตปิโตรเลียมให้เกิดความคุ้มค่ามากที่สุด และ 7.อีกราว 160 ล้านดอลลาร์สหรัฐฯ จะใช้สำหรับลดค่าใช้จ่ายด้านบุคคลกรให้มีความเหมาะสมกับองค์กรและเหมาะสมกับงาน
นอกจากนี้อาจจะต้องมีการลดค่าใช้จ่ายด้านบุคลากร ด้วยการปลดพนักงานประจำออก 30-40% จากที่มีอยู่ประมาณ 5 พันคน ขณะที่ผู้รับเหมาที่มีพนักงานอยู่ราว 4 พันคน บางส่วนอาจจะได้รับผลกระทบจากการไม่ต่อสัญญา ซึ่งการลดค่าใช้จ่ายดังกล่าวจะนำไปสู่การปรับโครงสร้างองค์กรใหม่ของเชฟรอนในไทยให้มีขนาดกะทัดรัดมากขึ้น ซึ่งขณะนี้อยู่ระหว่างศึกษาโครงสร้างองค์กรอยู่ และน่าจะมีความชัดเจนประมาณเดือนเมษายนนี้ เนื่องจากทางผู้บริหารก็ได้เริ่มส่งสัญญาณให้ผู้ใต้บังคับบัญชารับทราบบ้างแล้ว ถึงรูปแบบผลการศึกษาที่จะออกมา
โดยรูปแบบหนึ่งในการดูความเป็นไปได้นั้นระบุเป็นทางออกทางหนึ่งว่า ระหว่างเดือนพฤษภาคม-กรกฎาคม 2559 จะมีการปลดพนักงานออกทั้งหมด 5 พันคน และให้มีการสมัครเข้ามาใหม่ รวมถึงจะมีการคัดเลือกพนักงานที่มีประสิทธิภาพเอาไว้ราว 2.5 พันคน ส่วนที่ไม่ได้รับคัดเลือกก็จะต้องถูกออกจากงาน โดยจ่ายค่าถูกเลิกจ้างตามกฎหมายที่กำหนด ซึ่งคาดว่าโครงสร้างใหม่นี้จะเริ่มใช้ได้ตั้งแต่เดือนสิงหาคมปีนี้เป็นต้นไป

ขอบคุณข้อมูล  ฐานเศรษฐกิจ
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
