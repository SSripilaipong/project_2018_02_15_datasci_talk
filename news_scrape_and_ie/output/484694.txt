ตลาดหลักทรัพย์ เผย ปี 58 บริษัทจดทะเบียนจ่ายเงินปันผลแล้ว 406 แห่ง 381,646 ล้านบาท สูงเป็นประวัติการณ์
นายสันติ กีระนันทน์ รองผู้จัดการ หัวหน้าสายงานผู้ออกหลักทรัพย์ ตลาดหลักทรัพย์แห่งประเทศไทย (ตลท.)  เปิดเผยว่า จากข้อมูลวันที่ 11 มีนาคม 2559 มีบริษัทจดทะเบียน (บจ.) ประกาศจ่ายเงินปันผลจากผลประกอบการปี 2558 แล้ว 406 แห่ง รวม 381,646 ล้านบาท โดยภาพรวมอัตราเงินปันผลตอบแทนเท่ากับร้อยละ 3.55 สูงขึ้นจากปีที่แล้วซึ่งอยู่ที่ร้อยละ 2.95 และมีอัตราการจ่ายเงินปันผลเท่ากับร้อยละ 61

ทั้งนี้ ไม่รวมกองทุนรวมอสังหาริมทรัพย์ กองทรัสต์เพื่อการลงทุนในอสังหาริมทรัพย์และกองทุนโครงสร้างพื้นฐาน ทั้งนี้มูลค่าเงินปันผลที่สูงขึ้นจนสามารถทำสถิติสูงสุดเป็นประวัติการณ์เป็นผลจากการบริษัทจดทะเบียนหลายแห่งมีผลประกอบการปรับตัวดีขึ้น กระแสเงินสดจากการดำเนินงานยังแข็งแกร่ง นอกจากนี้ การจ่ายเงินปันผลของบริษัทจดทะเบียนไทยสูงขึ้นส่งผลให้อัตราเงินปันผลตอบแทนของตลาดหุ้นไทยเพิ่มขึ้นและมีความโดดเด่นเมื่อเทียบกับตลาดหุ้นอื่นในอาเซียน ซึ่งมีค่าเฉลี่ยอยู่ที่ร้อยละ 3
สำหรับบริษัทจดทะเบียนที่จ่ายเงินปันผลสูงสุด 5 อันดับแรก ได้แก่ บมจ. แอดวานซ์ อินโฟร์ เซอร์วิส (ADVANC) บมจ. ปตท. (PTT) บมจ. ปูนซิเมนต์ไทย (SCC) บมจ. ธนาคารไทยพาณิชย์ (SCB) และ บมจ. อินทัช โฮลดิ้งส์ (INTUCH) ซึ่งทั้ง 5 บริษัทจ่ายเงินปันผลรวมทั้งหมด 119,899 ล้านบาท คิดเป็นร้อยละ 32 ของมูลค่าการจ่ายเงินปันผลใน SET

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
