ทอท. เร่งปรับราคาอาหารและน้ำดื่ม ให้ได้ตามเกณฑ์ที่กำหนด หากพบร้านค้าไม่ปฏิบัติตาม ภายใน 90 วัน จะถูกยกเลิกสัญญาเช่าทันที
นายศิโรตม์ ดวงรัตน์ ผู้อำนวยการท่าอากาศยานสุวรรณภูมิ กล่าวว่า หลังจากนี้จะเร่งดำเนินการปรับปรุงราคาอาหารและน้ำดื่มให้ได้ตามเกณฑ์ที่กำหนด และหากร้านค้าใดไม่ทำตามภายใน 90 วัน ก็จะถูกยกเลิกสัญญาการจำหน่ายอาหารโดยทันที ขณะที่ในส่วนของสนามบินดอนเมืองได้มีการตรวจสอบไปก่อนหน้านี้แล้ว แต่ยังพบว่ามีหลายร้านที่ราคาอาหารยังสูง

อย่างไรก็ตาม ยังมีความเป็นห่วงเรื่องระดับราคาที่สนามบินดอนเมือง มากกว่าสนามบินสุวรรณภูมิ ดังนั้น จึงอยากให้สนามบินดอนเมือง เร่งแก้ไขเช่นกัน เพราะไม่เช่นนั้นจะถือว่าละเลยการปฏิบัติหน้าที่ ซึ่งจะต้องกำหนดราคาอาหารและเครื่องดื่มในอาคารผู้โดยสารหลังแรก ให้มีราคาสูงกว่าในห้างสรรพสินค้าไม่เกินร้อยละ 15 ตามเกณฑ์ และอาคารผู้โดยสารหลังที่สอง สูงกว่าในห้างสรรพสินค้าได้ไม่เกินร้อยละ 20
ผู้ตรวจการแผ่นดิน ลุยตรวจสอบสุวรรณภูมิ แก้ปัญหาอาหาร-เครื่องดื่มแพง เสนอจัดโปรโมชั่นอาหารถูก
จากก่อนหน้านี้ ได้มีการประชุมหารือเพื่อแก้ไขปัญหาราคาน้ำดื่มและอาหารในสนามบินมีราคาแพง โดยเมื่อช่วงก่อน  พล.อ.วิทวัส รชตะนันทน์ ผู้ตรวจการแผ่นดิน  ได้มีการลงพื้นที่ตรวจสอบราคาอาหารน้ำดื่มที่สนามบินดอนเมืองมาแล้ว ล่าสุดสำนักงานผู้ตรวจการแผ่นดิน ร่วมกับการท่าอากาศยานสุวรรณภูมิ สำนักงานคณะกรรมการคุ้มครองผู้บริโภค กรมการค้าภายใน และหน่วยงานที่เกี่ยวข้อง ลงพื้นที่ตรวจสอบราคาอาหารและเครื่องดื่มที่สนามบินสุวรรณภูมิ เพื่อลดผลกระทบการใช้จ่ายและเพื่อคุ้มครองประโยชน์สาธารณะของประชาชน
เบื้องต้นผู้ตรวจการแผ่นดิน เสนอแนวทางการแก้ปัญหาในระยะแรก โดยจะกวดขันผู้ประกอบการให้ปฏิบัติตามสัญญาที่ทำไว้กับท่าอากาศยานไทย คือ สามารถขายอาหารและเครื่องดื่มในราคาสูงกว่าร้านทั่วไปได้ไม่เกิน 15% สำหรับอาคาร 1 ไม่เกิน 20% สำหรับอาคาร 2 และไม่เกิน25% ภายในท่าอากาศยานสุวรรณภูมิ พร้อมทั้งขอความร่วมมือร้านค้านำดื่มในราคาขวดละไม่เกิน 10 บาทมาวางขาย ไม่ขายแต่น้ำแร่ราคาสูงอย่างเดียว รวมถึงติดป้ายราคาอาหารและจัดทำโปรโมชั่นอาคารราคาถูก
ขณะที่การแก้ปัญหาระยะยาวนั้น เมื่อสัญญาระหว่างท่าอากาศยานไทยกับผู้ประกอบการสิ้นสุดลงในปี 2561 และ 2563 จะมีการขอให้พิจารณาแก้ไขสัญญา โดยกำหนดให้ราคาอาหารและเครื่องดื่มเท่ากับร้านค้าภายนอก
ทอท. ยอมลดราคาน้ำดื่มให้เหลือไม่เกิน 10 บาทแล้ว ขณะอาหารจานเดียวเริ่มต้นที่ 50 บาท มีผล 10 เม.ย.นี้
พล.อ.วิทวัส รชตะนันทน์ ผู้ตรวจการแผ่นดิน  เปิดเผยว่า จากการลงพื้นที่ตรวจสอบกับทีมผู้บริหารจากกรมการค้าภายใน บริเวณพื้นที่ภายในท่าอากาศยานดอนเมือง ขณะนี้ได้ทยอยลดราคาน้ำดื่มบรรจุขวด ขนาด 500-600 ซีซี ไม่เกิน 10 บาทแล้ว

โดยเริ่มตั้งแต่วันที่ 20 มีนาคม ที่ผ่านมา จากที่เคยขายอยู่ 20 -30 บาท และ สำหรับอาหารสำเร็จรูป ทาง ทอท.จะมีการเจรจากับทางร้านค้า ให้จำหน่ายในราคาท้องตลาดทั่วไป เช่นเดียวในห้างสรรพสินค้าในเมือง เพื่อให้เป็นของขวัญกับประชาในช่วงสงกรานต์ ตั้งแต่วันที่ 10 เมษายน เป็นต้นไป โดยราคาเฉลี่ยอาจเริ่มต้นได้ที่ราคาจานละ 50 บาท
ทั้งนี้ มีการมอบหมายให้กรมการค้าภายใน ดำเนินการติดตามการจำหน่ายสินค้าในทุกสนามบิน หากไม่ปฏิบัติตามจะดำเนินการตามกฎหมายว่าด้วยราคาสินค้าและบริการ ซึ่งมีโทษจำคุกไม่เกิน 7 ปี ปรับไม่เกิน 140,000 บาท หรือ ทั้งจำทั้งปรับ ต่อไป
จี้! สนามบินลดราคาน้ำดื่ม ให้ขายไม่เกินขวดละ 10-12 บาท
กรมการค้าภายใน จี้  ทอท.แก้ปัญหาน้ำดื่มในสนามบิน ให้ขายไม่เกินขวดละ 10-12 บาท ภายในสนามบินหลังเช็กอินเข้าไปแล้ว
น.ส.วิบูลย์ลักษณ์ ร่วมรักษ์ อธิบดีกรมการค้าภายใน  เปิดเผยว่า จากการประชุมหารือกับ บมจ.ท่าอากาศยานไทย (AOT) หรือ ทอท. เพื่อแก้ไขปัญหาราคาน้ำดื่มและอาหารในสนามบินมีราคาแพง ซึ่ง ทอท. ได้รับไปดำเนินการให้โดยได้ข้อร่วมมือให้ช่วยประสานไปยังผู้ประกอบการที่จำหน่ายน้ำดื่มในสนามบินปรับลดราคาจำหน่ายลง โดยให้ใช้เกณฑ์ราคา 7-10 บาทต่อขวด สำหรับขนาด 500 ซีซี ในส่วนของพื้นที่สนามบินที่อยู่ก่อนจะเช็กอินเข้าไป ซึ่งเป็นราคาแนะนำที่กรมฯ กำหนด

ส่วนน้ำดื่มที่จำหน่ายภายในสนามบิน หลังจากที่ผู้โดยสารได้เช็กอินเข้าไปแล้ว ทอท.แจ้งว่าได้เปิดประมูลให้ผู้ประกอบการเข้ามาบริหารจัดการ ซึ่ง ทอท.จะประสานงานกับผู้ประกอบการ เพื่อขอให้แจ้งผู้ประกอบการที่มาเช่าพื้นที่ปรับลดราคาจำหน่ายน้ำดื่มลง โดยกรมฯ ได้เสนอตัวเลขเบื้องต้นที่ 10-12 บาทต่อขวด แต่จะจำหน่ายได้ราคานี้หรือไม่ต้องรอผลที่ ทอท.จะหารือกับผู้ประกอบการก่อน
สำหรับราคาจำหน่ายอาหารปรุงสำเร็จนั้น ทอท.ได้แจ้งว่า มีร้านสวัสดิการที่จำหน่ายราคาถูกอยู่แล้ว เพียงแต่ประชาชนไม่ค่อยรู้ ซึ่งจะได้มีการประชาสัมพันธ์เพื่อให้รับรู้มากขึ้น และจะเพิ่มจุดจำหน่ายให้มากขึ้นด้วย ส่วนด้านในหลังจากเช็คอินเข้าไปแล้วได้ขอความร่วมมือให้เพิ่มอาหารเมนูไม่เกิน 35 บาท เพื่อเป็นทางเลือกให้ประชาชนที่เดินทางได้เลือกบริโภค
อธิบดีกรมการค้าภายใน กล่าวอีกว่า ในวันที่ 22 มี.ค.นี้ สำนักงานผู้ตรวจการแผ่นดินจะเดินทางไปตรวจสอบสถานการณ์การจำหน่ายน้ำดื่มและอาหารในสนามบินดอนเมือง โดยได้เชิญกรมฯ และสำนักงานคณะกรรมการคุ้มครองผู้บริโภค (สคบ.) ไปร่วมตรวจสอบด้วย ซึ่งอาจจะได้คำตอบที่ชัดเจนในเรื่องราคาน้ำดื่มที่จำหน่ายในสนามบิน เพราะน้ำดื่มบรรจุขวดถือเป็นสิ่งจำเป็น แต่ในส่วนของน้ำแร่เป็นน้ำทางเลือก กรมฯ จะไม่เข้าไปยุ่ง ให้เป็นส่วนที่ผู้บริโภคจะต้องตัดสินใจที่จะเลือกบริโภคเอง
อย่างไรก็ตาม ในกรณีของน้ำดื่ม กรมฯ สามารถใช้กฎหมายว่าด้วยราคาสินค้าและบริการ พ.ศ.2542 เข้าไปดูแลได้ แต่ยังไม่อยากให้ถึงขั้นนั้น เพราะหากสามารถเจรจากันได้ ก็จะใช้วิธีการเจรจาก่อน

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
