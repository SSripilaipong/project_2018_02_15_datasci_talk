ไฟเขียวลดภาษีสินค้าไอที 524 รายการ มีผลบังคับใช้ 1 ก.ค.2559 คาด ช่วยดันเศรษฐกิจไทยโต 0.66%
นางอภิรดี ตันตราภรณ์ รมว.พาณิชย์  เปิดเผยว่า สภานิติบัญญัติแห่งชาติ (สนช.) ได้ลงมติเห็นชอบให้ไทยลดภาษีศุลกากรภายใต้ความตกลงว่าด้วยการค้าสินค้าเทคโนโลยีสารสนเทศ (ITA Expansion) ซึ่งเป็นความตกลงฉบับใหม่ที่มีการขยายขอบเขตการลดภาษี และเพิ่มจำนวนสินค้าให้มากขึ้น โดยไทยจะมีการลดภาษีสินค้าไอที จำนวน 524 รายการ เป็น 0% แต่จะมีระยะเวลาในการลดภาษีแตกต่างกัน คาดว่าจะมีผลบังคับใช้ภายในวันที่ 1 ก.ค.2559

ทั้งนี้ การลดภาษีภายใต้ความตกลง ITA Expansion จะเป็นประโยชน์กับไทย ซึ่งจะทำให้เศรษฐกิจขยายตัวเพิ่ม 0.66% และ ประหยัดภาษีนำเข้าประมาณ 4,700 ล้านบาท โดยเฉพาะการส่งออกสินค้าไปยังประเทศที่ไม่มีการทำข้อตกลงการค้าเสรี (FTA) กับไทย โดยเฉพาะมอนิเตอร์ที่ส่งออกไปสหรัฐ เพราะสหรัฐยังเก็บภาษี 5% และกล้องถ่ายโทรทัศน์ กล้องถ่ายบันทึกภาพดิจิทัล และกล้องถ่ายบันทึกวิดีโอ ที่ส่งออกไปสหภาพยุโรป (อียู) ที่เก็บภาษีอยู่ 14%
ปัจจุบันมูลค่าการค้าสินค้า ITA Expansion ทั่วโลก มีสูงกว่า 1.3 ล้านล้านเหรียญสหรัฐต่อปี ซึ่งสูงกว่ามูลค่าการค้ารถยนต์ของโลก หรือมูลค่าการค้าสิ่งทอ เสื้อผ้า และเหล็กรวมกัน โดยสมาชิก WTO ที่ร่วมประกาศความสำเร็จในการเจรจา ITA Expansion มีมูลค่าการค้าสินค้ารวมกันประมาณ 90% ของการค้าโลก
โดยไทยมีมูลค่าการค้าสินค้า ITA ในตลาดโลกเฉลี่ย 5 หมื่นล้านเหรียญสหรัฐ หรือ 2 ล้านล้านบาทต่อปี มีส่วนแบ่งตลาดเป็นอันดับ 10 ของโลก โดยมีจีน สหรัฐ และอียู เป็นผู้ส่งออกอันดับ 1 ถึง 3 ของโลกตามลำดับ

MThai News
