“คลัง” จ่อเสนอที่ประชุมคณะรัฐมนตรี กระตุ้นเศรษฐกิจรอบใหม่ แจกเงินข้าราชการ 1.5 หมื่นล้านบาท ใช้จ่ายช่วงสงกรานต์
รายงานข่าวแจ้งว่า การประชุมคณะรัฐมนตรีในสัปดาห์นี้ ทางกระทรวงการคลังเตรียมจะเสนอเรื่องให้ที่ประชุมพิจารณา เกี่ยวกับมาตรการกระตุ้นเศรษฐกิจรอบใหม่ ว่าด้วยการแจกเงินให้กับข้าราชการเป็นวงเงินรวม 1.5 หมื่นล้านบาท

โดยนายสมชัย สัจจพงษ์ ปลัดกระทรวงการคลัง เผยว่า มาตรการนี้เป็นการเสนอเงินให้ข้าราชการระดับล่างและกลางที่ไม่มีเงินประจำตำแหน่ง ซึ่งมีอยู่จำนวน 1 ล้านคนที่ยังไม่เคยได้รับการช่วยเหลือ เพื่อให้เกิดความคึกคักในการจับจ่ายช่วงหยุดยาวเทศกาลสงกรานต์ เหมือนกับการลดภาษีช็อปปิ้งของรัฐบาลในช่วงส่งท้ายปีเก่า 2558 ที่ผ่านมา ซึ่งจากมาตรการนี้คาดว่าข้าราชการระดับล่างและระดับกลางดังกล่าวจะได้เงินคนละ 1,000 บาท
สำหรับการกระตุ้นเศรษฐกิจของกระทรวงการคลังรอบใหม่นี้เป็นรอบที่ 3 แล้ว หลังจากที่ผ่านมาคลังได้มีการกระตุ้นเศรษฐกิจด้วยมาตรการส่งเสริมความเป็นอยู่วงเงิน 1.36 แสนล้านบาท และมาตรการเพิ่มเงินกองทุนหมู่บ้าน 3.5 หมื่นล้านบาทตามลำดับ
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
