ครม.ไฟเขียวมาตรการ ‘ลดหย่อนภาษี’ กิน–เที่ยวช่วงสงกรานต์ พร้อมต่ออายุมาตรการด้านท่องเที่ยวอีก  1 ปี
นายอภิศักดิ์ ตันติวรวงศ์ รัฐมนตรีว่าการกระทรวงการคลัง  เปิดเผยว่า ที่ประชุมคณะรัฐมนตรีได้อนุมัติมาตรการกระตุ้นเศรษฐกิจ ลดหย่อนภาษีบุคคลธรรมดาไม่เกิน 15,000 บาท สำหรับกินเที่ยวช่วงเทศกาลสงกรานต์ 9 วัน ระหว่างวันที่ 9 – 17 เมษายนนี้ เพื่อกระตุ้นการใช้จ่ายในธรุกิจโรงแรม และร้านอาหาร รวมถึงเป็นการส่งเสริมกิจกรรมในครอบครัวช่วงวันหยุดยาว พร้อมกันนี้ที่ประชุมยังได้อนุมัติต่ออายุมาตรการภาษีด้านการท่องเที่ยวไปอีก 1 ปี ตั้งแต่วันที่ 1 มกราคม – 31 ธันวาคมนี้ เพื่อส่งเสริมธุรกิจการท่องเที่ยวและบริการในประเทศ โดยสามารถนำมาลดหย่อนภาษีได้อีก 15,000 บาท

ทั้งนี้ นายอภิศักดิ์ กล่าวว่า หากประชาชนได้ใช้จ่ายในการพักโรงแรมช่วงระหว่างวันสงกรานต์ จะมีสิทธิ์ในการนำมาหักลดหย่อนภาษีได้ 2 ต่อ จากการลดหย่อนในช่วงสงกรานต์ และมาตรการภาษีด้านการท่องเที่ยว ทำให้เมื่อรวมทั้งปีแล้ว จะสามารถหักลดหย่อนภาษีได้ทั้งสิ้นไม่เกิน 30,000 บาท โดยการลดหย่อนภาษีจะมีผลกระทบต่อการเก็บรายได้ของรัฐบาลเพียงเล็กน้อยเท่านั้น ขณะที่มาตรการช่วยเหลือค่าครองชีพ ข้าราชการชั้นผู้น้อยระดับซี 7 ลงมา และประชาชนผู้มีรายได้น้อยนั้น ยังไม่ได้เสนอให้ที่ประชุม ครม.พิจารณา เนื่องจากยังพิจารณาไม่แล้วเสร็จ
ที่มา … INN
คอเที่ยวเฮ! เล็งลดหย่อนภาษี กิน-เที่ยว ช่วงเทศกาลสงกรานต์
คลัง ชงลดหย่อนภาษี กิน-เที่ยว ช่วงเทศกาลสงกรานต์ ตลอด 2 สัปดาห์ หวังกระตุ้นการท่องเที่ยว
นายอภิศักดิ์ ตันติวรวงศ์ รัฐมนตรีว่าการกระทรวงการคลัง  เปิดเผยว่า กระทรวงการคลังเตรียมสรุปมาตรการกระตุ้นการใช้จ่ายช่วงสงกรานต์เสนอคณะรัฐมนตรี (ครม.) เบื้องต้นจะเป็นมาตการลดหย่อนภาษีจากค่าใช้จ่ายในการรับประทานอาหารและท่องเที่ยวตลอด 2 สัปดาห์ช่วงเทศกาลสงกรานต์ คล้ายๆ กับมาตรการลดหย่อนภาษีจากการซื้อสินค้าและบริการ (ช้อปปิ้งช่วยชาติ) เมื่อช่วงปลายปี 2558

นอกจากนี้ มาตรการดังกล่าวจะช่วยกระตุ้นให้ร้านค้าต่างๆ ให้ความสนใจเข้าระบบภาษีมูลค่าเพิ่ม (Vat) มากขึ้น ซึ่งจะเห็นได้จากมาตรการลดหย่อนดภาษีจากการซื้อสินค้าและบริการช่วงก่อนปีใหม่ ซึ่งค่าใช้จ่ายที่นำมาลดหย่อนภาษีนั้นต้องมีเป็นใบกำกับภาษีเต็มรูปแบบ ถ้าร้านค้าใดต้องการผลประโยชน์จากมาตรการนี้ก็ควรจะมาเข้าระบบภาษีให้ถูกต้อง
นายอภิศักดิ์  กล่าวต่อว่า มาตรการลดหย่อนภาษีจากการใช้จ่ายในช่วงสงกรานต์นั้น ถือเป็นอีกมาตรการหนึ่งที่จะช่วยส่งเสริมให้เกิดการบริโภคภายในประเทศ และช่วยกระตุ้นเศรษฐกิจ นอกจากนี้ กระทรวงกำลังเร่งคิดมาตรการเพิ่มเงินในกระเป๋าให้กับคนรายได้น้อย ตามนโยบายของ นายสมคิด จาตุศรีพิทักษ์ รองนายกรัฐมนตรี แต่ยังไม่สามารถเปิดเผยรายละเอียดอะไรได้มากนัก ต้องรอให้ผ่าน ครม.ก่อน ทั้งนี้ เตรียมแนวทางกระตุ้นการใช้จ่ายไว้เรื่อยๆ แต่ขอดูจังหวะว่าจะนำมาใช้ช่วงใด

ขอบคุณข้อมูล มติชนออนไลน์
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
