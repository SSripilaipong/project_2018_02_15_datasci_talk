นักวิเคราะห์ เผย เศรษฐกิจอินโดนีเซียในปี 2559 มีแววรุ่ง สื่อนอกชี้ นอกจากอินโดฯ นักลงทุนยังสนใจตลาดหุ้นไทย และคาดว่ามีการเติบโตเช่นกัน
หนังสือพิมพ์ไฟแนนเชียลไทม์สอ้าง  นาย เฮรัลด์ ฟาน เดอ ลินด์ นักวิเคราะห์ยุทธศาสตร์หุ้นเอเชียของธนาคารเอชเอสบีซี  ระบุว่า เศรษฐกิจอินโดนีเซียในปี 2559 อาจจะเป็นแบบเดียวกับประเทศอินเดียในปี 2558 ที่ขยายตัวอย่างมาก

โดย  ไฟแนนเชียลไทม์ส  ระบุว่า ประเทศอินโดนีเซียมีปัญหาต้องแข่งแย่งนักลงทุนกับอินเดียและจีนอย่างต่อเนื่อง แต่ขณะนี้ดูเหมือนว่านักลงทุนเริ่มหันมาให้ความสนใจกับอินโดนีเซีย โดยมีผลมาจาก 2 ปัจจัย คือตลาดหุ้นจาการ์ตาเป็นบวกได้ แม้นักลงทุนทั่วโลกจะระมัดระวังการลงทุนในตลาดหุ้นเศรษฐกิจเกิดใหม่ ส่วนปัจจัยที่ 2 คือความเชื่อว่าประธานาธิบดีโจโควี จะสามารถปฏิรูปโครงสร้างเศรษฐกิจได้
ไฟแนนเชียลไทม์ส  รายงานว่า การปรับเปลี่ยนท่าทีของรัฐบาลหันมาเป็นมิตร และสนับสนุนการลงทุนต่างชาติมากขึ้น เกิดขึ้นหลังจากที่สื่อต่างชาติวิจารณ์โจโควี ว่า มีนโยบายปกป้องประเทศด้วยการประกาศให้ต่างชาติที่มาทำงานในอินโดนีเซียต้องผ่านการทดสอบทางด้านภาษาท้องถิ่นและขึ้นภาษีนำเข้า
ขณะที่ นักวิเคราะห์เชื่อว่า การลงทุนรัฐที่เพิ่มขึ้น ระดับเงินเฟ้อที่ต่ำ และการลดดอกเบี้ยของแบงก์ชาติอินโดฯ จาก 7.5% เหลือ 7% เมื่อช่วงต้นปี รวมถึงการชะลอการขึ้นดอกเบี้ยของสหรัฐอเมริกาที่ช่วยสร้างเสถียรภาพให้ค่าเงินรูเปียห์ เป็นปัจจัยที่ทำให้นักลงทุนต่างชาติหันกลับมาสนใจตลาดทุนอินโดนีเซีย
โดย  บริษัทหลักทรัพย์ บาฮาน่า  คาดว่า แบงก์ชาติอินโดฯ จะลดดอกเบี้ยพื้นฐานลงอีกครั้งเหลือ 6.25% ในช่วงปลายปีซึ่งเชื่อว่าจะทำให้ทุกภาคธุรกิจได้รับผลดีถ้วนหน้ายกเว้นภาคธนาคารที่คาดว่าจะได้กำไรน้อยลง เนื่องจากภาครัฐประกาศว่า จะกดอัตราดอกเบี้ยเงินกู้ลงอีกทำให้ส่วนต่างกำไรของแบงก์คาดว่าจะหดแคบลง
อย่างไรก็ตาม ไฟแนนเชียลไทม์ส ระบุด้วยว่า นอกจากอินโดนีเซียแล้วนักลงทุนยังกลับมาสนใจตลาดหุ้นไทย ซึ่งคาดว่าจะมีการเติบโตเช่นกัน

ขอบคุณข้อมูล  ฐานเศรษฐกิจ
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
