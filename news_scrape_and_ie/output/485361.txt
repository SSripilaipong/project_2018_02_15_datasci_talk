สหภาพฯ ขสมก.เรียกร้องยกเลิกรถเมล์ สาย 8 เหตุให้บริการไม่ปลอดภัย กระทบภาพลักษณ์รถสาธารณะ
นายวีระพงษ์ วงแหวน ประธานสหภาพแรงงานรัฐวิสาหกิจ องค์การขนส่งมวลชนกรุงเทพ หรือ ขสมก.  เปิดเผยว่า สำหรับปัญหาการให้บริการของรถร่วมบริการ ขสมก. ที่ส่งผลกระทบให้การเดินทางของผู้โดยสารไม่มีความปลอดภัย ส่วนใหญ่ที่เกิดขึ้นมาจากบริษัทเอกชน ที่ให้บริการรถร่วม ขสมก. ไม่ทำตามเกณฑ์การได้รับใบอนุญาตประกอบการเดินรถโดยสารประจำทาง เช่น กรณีของรถร่วมบริการ ขสมก. สาย 8 ที่ล่าสุดได้มีการลวนลามผู้โดยสาร และจากการตรวจสอบพบว่าไม่ใช่พนักงานของบริษัทโดยตรงเป็นเพียงพนักงานที่ปฏิบัติการแทนชั่วคราวเท่านั้น

ทั้งนี้ แม้จะได้มีการลงโทษแล้ว แต่ส่งผลต่อเนื่องไปยังผู้โดยสารทำให้รู้สึกว่าไม่ปลอดภัยกับการใช้บริการรถโดยสารสาธารณะ ดังนั้น จึงอยากให้ทางกรมการขนส่งทางบก เข้มงวดในการตรวจสอบสอบใบอนุญาตขับรถ และใบอนุญาตเก็บค่าโดยสาร ด้วยการออกสุ่มตรวจเป็นระยะ พร้อมกันนี้ ควรตั้งกฎเกณฑ์การทำใบอนุญาตเก็บค่าโดยสารและขับรถให้เป็นไปในทิศทางเดียวกัน ห้ามไม่ให้ผู้ที่ไม่มีใบอนุญาตเข้ามาทำงานแทนเด็ดขาด เพื่อป้องกันเหตุร้ายที่อาจเกิดขึ้น
อย่างไรก็ตาม กลุ่มสหภาพฯ ต้องการให้ทางกรมการขนส่งทางบกเพิกถอนใบอนุญาตประกอบการเดินรถโดยสารประจำทางรถร่วมบริการ ขสมก. สาย 8 ด้วย เนื่องจากไม่ใช่ครั้งแรกที่ทำผิดหลักเกณฑ์เงื่อนไขการออกใบอนุญาต และได้ยื่นหนังสือไปหลายครั้งให้ทางการและ ขสมก. เพิกถอนแล้ว

ที่มา INN
MThai News
