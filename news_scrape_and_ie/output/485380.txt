กทม.เผยโฉมเรือโดยสารใหม่คลองภาษีเจริญรองรับผู้โดยสารได้ 60 คน พร้อมมีบริการ WIFI ฟรี เริ่มวิ่ง 1 เม.ย.นี้
ที่สะพานตากสิน-เพชรเกษม วันที่ 20 มีนาคม 2559 ที่ผ่านมา ม.ร.ว.สุขุมพันธุ์ บริพัตร ผู้ว่าราชการกรุงเทพมหานคร พร้อมคณะผู้บริหาร ได้ทำการทดสอบเดินเรือรูปแบบใหม่ที่จะนำมาบริการประชาชนแทนเรือลำเก่าในเส้นทางคลองภาษีเจริญ โดยทำการตรวจเส้นทางการเดินเรือจากท่าเรือสะพานตากสิน-เพชรเกษม ถึงตลาดน้ำตลิ่งชัน เป็นระยะทาง 8 กิโลเมตร

ม.ร.ว.สุขุมพันธุ์  กล่าวว่า จากการทดลองเดินเรือในคลองภาษีเจริญโดยเปิดให้บริการฟรี ตั้งแต่วันที่ 24 เม.ย. 2557 ถึงเดือน มี.ค.2559 ปรากฏว่ามีประชาชนสนใจใช้บริการเฉลี่ยวันละ 3,000 คน และช่วงเวลาที่มีประชาชนสนใจมากที่สุดคือ 07.00 น. ดังนั้นจึงได้จัดหาเรือรูปแบบใหม่ให้ความเหมาะสม ลดคลื่นและไม่ส่งผลกระทบต่อประชาชนที่อาศัยอยู่ริมน้ำแทนเรือลำเก่าจำนวน ทั้งหมด 12 ลำ ขณะนี้ต่อเรือเสร็จแล้ว 3 ลำ กำลังต่ออยู่อีก 9 ลำ ทั้งนี้จะเปิดให้บริการในวันที่ 1 เม.ย.นี้ และเปิดให้บริการฟรีไม่คิดค่าโดยสารในช่วงแรก

ขณะที่ ตอนนี้ได้มีการสำรวจทางเดินเรือคลองบางกอกใหญ่ด้วย ซึ่งจะดำเนินการปรับปรุงต่อไป สำหรับในอนาคตจะพัฒนาท่าเทียบเรือรูปแบบใหม่เช่นกัน อาทิ ปรับทางเดินขึ้นเรือเพื่อให้ผู้ใช้วีลแชร์เดินทางลงเรือได้อย่างสะดวก
ด้าน นายสุเมธ ประทุมมาศ พนักงานขับเรือ กล่าวว่า เรือรูปแบบใหม่นี้ใช้เครื่องยนต์ประเภทมารีน (Marine) สำหรับเดินทางในน้ำโดยเฉพาะ ซึ่งจะช่วยให้ลดผลกระทบต่อชุมชนริมน้ำ เช่น ลดคลื่น เสียงและควัน อีกทั้งยังควบคุมเรือด้วยระบบ GPS โดยมีพนักงานขับเรือ 1 คนและผู้ช่วยอีก 1 คน และจำกัดความเร็วไม่เกิน 10 กม./ชม.

ทั้งนี้ เรือดังกล่าวมีขนาดความกว้างถึง 3.2 เมตร และยาว 12.5 เมตร ซึ่งภายในเรือสามารถรองรับผู้โดยสารได้ 60 คน มีขนาด 40 ที่นั่ง และสามารถยืนได้ 20 คน มีพื้นที่สำหรับจอดรถจักรยานได้ 2 คัน มีพื้นที่สำหรับวีลแชร์จำนวน 2 คัน ติดตั้งกล้อง CCTV ทั้งหมด 4 จุด และมีบริการ WIFI ฟรี เพื่ออำนวยความสะดวกประชาชน และส่วนหนึ่งเพื่อส่งสัญญาณภาพไปยังสถานีบีทีเอสบางหว้า


ภาพจาก  โครงการเดินเรือในคลองภาษีเจริญ
MThai News
