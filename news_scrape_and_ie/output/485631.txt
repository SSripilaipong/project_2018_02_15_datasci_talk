‘การบินไทย’  เผย แผนฟื้นฟูบริษัทคืบหน้าแล้วร้อยละ 70 พร้อมทุ่มงบกว่า 2 พันล้าน เตรียมลดพนักงานอีกชุด
นายณรงค์ชัย ว่องธนะวิโมกษ์ รองกรรมการผู้อำนวยการใหญ่ สายการเงินและบัญชี บริษัท การบินไทย จำกัด (มหาชน)  เปิดเผยภายหลังการประชุมคณะกรรมการ ว่า ขณะนี้การบินไทยดำเนินงานตามแผนปฏิรูปและฟื้นฟูองค์กรตามแผนงานปกติ โดยสามารถดำเนินงานไปได้แล้วเฉลี่ยร้อยละ 70 ทั้งนี้เรื่องหลักๆ ที่เดินหน้าจะเป็นแผนเร่งด่วนโดย คาดว่าในเดือน มิ.ย.นี้ จะจบตามแผนงานที่วางไว้

ขณะเดียวกัน คณะกรรมการนโยบายรัฐวิสาหกิจ หรือ คนร. ได้สั่งการให้การบินไทยดำเนินงานอยู่ 2-3 เรื่อง ได้แก่การบริหารจัดการตัวแทนจำหน่าย และการขายตั๋วผ่านอินเทอร์เน็ต โดยจะนำเข้าที่ประชุมในวันที่ 17 เมษายนนี้ พร้อมกันนี้ในส่วนของเว็บไซต์ใหม่ของการบินไทยจะเสร็จในเดือนหน้า เมษายนนี้เช่นกัน ซึ่งจะส่งผลให้การจองตั๋วง่ายขึ้น
นายณรงค์ชัย  เปิดเผยภายหลังการประชุมคณะกรรมการ ว่า สำหรับการเข้าร่วมโครงการร่วมใจจากองค์กร เมื่อปีที่แล้วใช้งบประมาณ 3,700 ล้านบาท มีพนักงานสมัครใจออกเอง 1,401 คน สำหรับปีนี้โครงการดังกล่าวตั้งงบประมาณไว้ที่ 2,200 ล้านบาท โดยให้แต่ละหน่วยงานพิจารณาว่าหน่วยงานของตนมีบุคลากรเกินกว่าปริมาณงานเท่าไหร่ แล้วเสนอเรื่องมาให้คณะกรรมการปฏิรูปพิจารณา ถ้าคณะกรรมการปฏิรูปพิจารณาแล้วเห็นว่าเหมาะสมก็จะอนุมัติพนักงานของแต่ละหน่วยงานที่ยื่นเข้าร่วมโครงการร่วมใจจาก
อย่างไรก็ตาม เบื้องต้นยังไม่สามารถระบุได้ว่ามีจำนวนพนักงานเกินกว่าปริมาณงานอยู่เท่าไหร่ โดยทุกหน่วยงานต้องรายงานแผนปฏิรูปในทุกวันจันทร์และจำทำการประเมินต่อไป

ที่มา INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
