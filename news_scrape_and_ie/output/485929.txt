ชาวนา จ.ชัยนาท หันปลูกแตงกวาแทนข้าวสู้ภัยแล้ง สร้างรายได้ถึงวันละ 500 บาท
นายคำรณ สุขงาม  อายุ 60 ปี เกษตรกร หมู่ 1 บ้านคลองจันทร์ ต.ห้วยงู อ.หันคา จ.ชัยนาท เปิดเผยว่า ช่วง 3-4 ปีที่ผ่านมา เคยทำนาในที่ดินของตนเองและเช่าเพื่อนบ้านจำนวนกว่า 8 ไร่ แต่ด้วยสภาพภูมิอากาศที่แห้งแล้ง ประกอบกับน้ำที่น้อย และขาดทุนกับการทำนามาโดยตลอด ทำให้ตัดสินใจมาปลูกแตงกวา

โดยใช้น้ำจากบ่อบาดาลแล้วทำการต่อสายเดินท่อระบบน้ำหยด ซึ่งสามารถทำรายได้ให้แก่ครอบครัวได้เป็นอย่างดี ซึ่งปัจจุบันปลูกแตงกวาจำนวน 5 ไร่ เก็บเกี่ยวแตงกวา วันละประมาณ 70 กิโลกรัม โดยส่งขายที่กิโลกรัมละ 16 บาท ซึ่งจะได้เงินถึงวันละ 1,000-1,200บาท เมื่อหักลบทุนออกแล้วจะเหลือกำไรถึงวันละ 500-600 บาท

นายคำรณ กล่าวต่อว่า  การปลูกแตงกวานั้น ต้องทำการเตรียมแปลงสำหรับเพราะปลูก และทำการซื้อเมล็ดพันธุ์แตงกวาที่มีคุณสมบัติที่ดี ทนแล้ง ทนฝน ได้ผลผลิตสีเขียวนวลเนียน เนื้อแน่น น้ำหนักดี ทรงกระบอกสวยงาม ลำต้นแข็งแรง ใบใหญ่เขียวเข้ม แตกแขนงรวดเร็ว ต้านทานโรค นำมาปลูกแล้วทำคาน ผูกตาข่าย ให้ลำต้นเลื้อยไปตามตาข่าย ใช้เวลาปลูก ประมาณ 20-30 วัน แล้วจะสามารถเก็บเกี่ยวผลผลิตได้ อีก 30-45 วัน

ทั้งนี้ ถือว่าเป็นการลงทุนที่คุ้มทั้งค่าแรงและเงินทุน ทำแล้วเห็นผลได้จริง ไม่เหมือนกับการทำนาที่ต้องวัดกวง รอน้ำจากหน่วยงานรัฐบาล รอฝนตกจากฟ้า ซึ่งหากชาวนาคนไหนอยากแลกเปลี่ยนเรียนรู้สามารถมาศึกษาได้ที่แปลงปลูก โดยไม่คิดค่าวิชา เพราะอยากให้ชาวนาทุกคน หันมาลองปลูกผักแทนข้าวบ้าง อาจเป็นจุดเปลี่ยนของชีวิตครั้งยิ่งใหญ่ของชาวนาหลายๆคนก็เป็นได้



ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
