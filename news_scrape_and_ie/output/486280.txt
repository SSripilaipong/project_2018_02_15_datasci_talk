รถไฟฟ้าสายสีน้ำเงิน เผยโฉมสถานีรถไฟฟ้าใต้ดินส่วนต่อขยายหัวลำโพง-บางแค และ บางซื่อท่าพระ เน้นออกแบบสถาปัตยกรรมอันทรงคุณค่า
เพจเฟซบุ๊ก ประชาสัมพันธ์ รถไฟฟ้าสายสีน้ำเงิน  ได้เผยโฉมสถานีรถไฟฟ้าใต้ดิน ซึ่งถือเป็นความภาคภูมิใจของการออกแบบสถาปัตยกรรมอันทรงคุณค่า ของโครงการรถไฟฟ้าสายสีน้ำเงินส่วนต่อขยาย ช่วงหัวลำโพง-บางแค และ ช่วงบางซื่อท่าพระ
โดยสถานีแรก  คือ สถานีวัดมังกร ซึ่งออกแบบสถาปัตยกรรมจีนผสมผสานกับรูปแบบยุโรป หรือเรียกว่าแนวชิโนโปตุกิส สอดคล้องกับวิถีชีวิต วิถีการค้าชาวจีน สภาพแวดล้อมโดยรอบ เช่น เยาวราช ถนนเจริญกรุง วัดมังกรกมลาวาส ในการออกแบบ ได้นำมังกรซึ่งสัญลักษณ์ที่นำมาซึ่งความสุข ความอุดมสมบูรณ์ของบ้านเมือง มาเป็นองค์ประกอบหลัก  และในอนาคตอันใกล้นี้ เราสามารถเดินทางไปเยาวราช ถนนเจริญกรุง วัดมังกรกมลาวาส ได้ที่สถานีวัดมังกร แห่งนี้


สถานีที่ 2  คือ สถานีสามยอด เป็นสถาปัตยกรรมย้อนยุค ยึดรูปแบบตามสไตล์ชิโนโปรตุกิส ให้สอดคล้องกับอาคารริมถนนเจริญกรุงภายในตัวสถานี เริ่มจาก โถงทางเข้าออกแบบให้มีลักษณะโอ่โถง มีการออกแบบซุ้มช่องจำหน่ายตั๋วอัตโนมัติ โดยนำรูปทรงและลักษณะของซุ้มประตูสามยอดมาใช้ และประตูทางเข้าก็นำรูปแบบประตูบานเฟี้ยม ซึ่งเป็นรูปแบบประตูของอาคารตึกแถวเก่า

สำหรับเสาภายในสถานีก็นำรูปทรงและลักษณะของซุ้มประตูสามยอด มีการนำภาพ เก่าเล่าเรื่องราวบริเวณท้องถิ่นย่านประตูสามยอด มาติดเพื่อสื่อเรื่องราวให้กับผู้โดยสารที่มาใช้บริการได้รู้ถึงประวัติของพื้นที่บริเวณสถานีสามยอด ในส่วนฝ้าเพดานมีการออกแบบให้มีสีเหลืองนวล เข้ามาเพิ่มเติมในลวดลายของฝ้าเพดานให้ดูมีสีสันที่น่าสนใจยิ่งขึ้น เพื่ออนุรักษ์ให้คนรุ่นหลังได้ศึกษา อีกทั้งเป็นการส่งเสริมด้านการท่องเที่ยวเชิงประวัติศาสตร์ได้ด้วย
สถานีที่ 3  คือ สถานีสนามไชย ตั้งอยู่บริเวณ ถ.สนามไชยตัดกับ ถ.พระพิพิธ จนถึง ถ.สนามไชยตัดกับ ถ.ราชินีบริเวณคลองคูเมืองเดิม นับว่าเป็นสถานีที่เป็นศูนย์กลางของกรุงเทพฯ อีกทั้งอยู่ใกล้กับแหล่งท่องเที่ยวทางประวัติศาสตร์เกาะรัตนโกสินทร์และมิวเซียมสยาม ดังนั้นการตกแต่งสถานีนี้ ทางรฟม. และช.การช่าง ผู้รับเหมาจึงตกแต่งให้เป็นสถานีที่โดดเด่นที่สุดของโครงการ และเป็นแลนด์มาร์กสำคัญ มี รศ.ดร.ภิญโญ สุวรรณคีรี ศิลปินแห่งชาติ สาขาทัศนศิลป์ หรือสถาปัตยกรรม เป็นผู้ออกแบบอาคารรัฐสภาแห่งใหม่ เป็นผู้ออกแบบให้

โดยงานออกแบบภายในเป็นลักษณะท้องพระโรงสมัยรัตนโกสินทร์ ที่ให้ความรู้สึกงดงาม ตระการตา สะท้อนถึงวัฒนธรรมและประวัติศาสตร์ที่สำคัญ อีกทั้งยังจัดให้มีพิพิธภัณฑ์โบราณวัตถุที่ขุดพบในบริเวณนี้หลังจากก่อสร้างสถานีมาแสดงโชว์ เช่น คลองรากหรือฐานรากโครงสร้างพระราชวัง, ตุ๊กตาดินเผา, ถ้วย, ชาม, กระเบื้องดินเผาสมัยพุทธศตวรรษที่ 24-25, ปืน, เหรียญโลหะสมัยรัชกาลที่ 4 และรัชกาลที่ 5 เป็นต้น ส่วนรูปแบบภายนอกเน้นการตกแต่งเรียบง่ายเข้ากับพื้นที่
และ สถานีที่ 4  คือ สถานีอิสรภาพ ตั้งอยู่บริเวณซอยอิสรภาพ 23 จนถึงซอยอิสรภาพ 34 การตกแต่งสถานีเป็นผลงานทีมสถาปนิก ช.การช่าง ภายนอกเป็นอาคารสถาปัตยกรรมโบราณที่สร้างขึ้นสมัยก่อน ต้องเดินเข้าไปจึงจะรู้ว่าเป็นสถานีรถไฟฟ้า ขณะที่การตกแต่งไม่เข้มข้นมากนัก มีการนำลวดลายวัดหงส์รัตนารามราชวรวิหารมาเป็นองค์ประกอบในการตกแต่งภายใน เพื่อให้มีกลิ่นอายของความเป็นประวัติศาสตร์ที่ทรงคุณค่าของพื้นที่



ที่มา  ประชาสัมพันธ์ รถไฟฟ้าสายสีน้ำเงิน
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

