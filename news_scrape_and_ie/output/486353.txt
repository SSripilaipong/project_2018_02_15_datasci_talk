SKYTRAX  จัดอันดับท่าอากาศยาน  ‘สุวรรณภูมิ’  ติด 1 ใน 5 สนามบินดีสุดในโลก ประเภทผู้โดยสาร 40-50 ล้านคน
นายศิโรตม์ ดวงรัตน์ ผู้อำนวยการท่าอากาศยานสุวรรณภูมิ บริษัท ท่าอากาศยานไทย (ทอท.)  เปิดเผยว่า เมื่อวันที่ 16 มีนาคม 2559 ที่ผ่านมา SKYTRAX ซึ่งเป็นหน่วยงานที่จัดอันดับท่าอากาศยานดีเด่นระดับโลกได้ประกาศผลการจัดอันดับท่าอากาศยานดีเด่นประจำปี 2559 หรือ SKYTRAX World Airport Awards 2016 ซึ่งผลปรากฏว่าท่าอากาศยานสุวรรณภูมิ (ทสภ.) ได้รับการจัดอันดับให้เป็นท่าอากาศยานที่ให้บริการดีเด่นอันดับ 5 ของโลก ในกลุ่มท่าอากาศยานที่มีผู้โดยสารใช้บริการ 40-50 ล้านคนต่อปี

ส่วนอันดับ 1-4 คือ ท่าอากาศยานอินชอน ประเทศเกาหลีใต้ ท่าอากาศยานมิวนิค ประเทศเยอรมัน ท่าอากาศยานกัวลาลัมเปอร์ ประเทศมาเลเซีย และท่าอากาศยานอาดอลโฟ ซัวเรซ มาดริด-บาราคัส ประเทศสเปน ตามลำดับ
สำหรับในภาพรวมการจัดอันดับการให้บริการของท่าอากาศยานหรือ The World’s Top 100 Airports ทสภ. ยังได้รับการจัดอันดับให้อยู่ในอันดับที่ 36 ซึ่งเป็นอันดับที่ดีขึ้นกว่าปีก่อนถึง 11 อันดับจากเดิมที่เคยอยู่ในอันดับที่ 47 นอกจากนี้ SKYTRAX ยังได้จัดอันดับให้ ทสภ. เป็นท่าอากาศยานที่ดีที่สุดอันดับ 10 ของโลกในประเภทรางวัล Best Airports Staff in Asia ด้วย
นายศิโรตม์ กล่าวเพิ่มเติมว่า การจัดอันดับท่าอากาศยานในครั้งนี้ ทาง SKYTRAX ได้เปิดโอกาสให้ผู้โดยสารจากทั่วโลกกว่า 13.25 ล้านคน โหวตให้คะแนนท่าอากาศยานที่ตนเองชื่นชอบจำนวน 550 แห่งผ่านทาง
เว็บไซต์ www.worldairportsurvey.com และจากการตอบแบบสอบถามความคิดเห็นทางโทรศัพท์ ในช่วงระหว่างเดือนมิถุนายน 2558 จนถึงช่วงต้นปี 2559 ที่ผ่านมา และนำคะแนนมาประเมินผลการจัดอันดับท่าอากาศยานในประเภทต่างๆ อาทิ การจัดอันดับท่าอากาศยานดีเด่น 10 อันดับแรกของโลก การจัดอันดับท่าอากาศยานดีเด่นตามจำนวนผู้ใช้บริการท่าอากาศยาน
นายศิโรตม์ กล่าวในตอนท้ายว่า แม้ว่าที่ผ่านมา ทสภ. จะมีจำนวนผู้ใช้บริการเพิ่มขึ้นอย่างต่อเนื่องทุกปี แต่ ทสภ. ยังสามารถให้บริการผู้โดยสารเป็นไปตามมาตรฐานและมีประสิทธิภาพได้ เนื่องจากได้รับความร่วมมือจากทุกหน่วยงานที่ปฏิบัติงานภายใน ทสภ. ทั้งหน่วยงานราชการ ผู้ประกอบการ และสายการบินให้ความสำคัญและเข้ามามีส่วนร่วมในการช่วยกันปรับปรุงพัฒนาการให้บริการในด้านต่างๆ ให้ดีขึ้นอย่างต่อเนื่อง เพื่อสร้างความประทับใจแก่ผู้โดยสาร จึงทำให้ในปี 2559 นี้ ทสภ. ได้รับการจัดอันดับที่สูงขึ้นจาก SKYTRAX

ขอบคุณข้อมูล  Money360
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
