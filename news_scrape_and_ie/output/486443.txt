ททท.-เกาหลี ลงนามร่วมมือส่งเสริมท่องเที่ยว ด้าน การท่องเที่ยวเกาหลี รับปากจะพยายามพา  ‘ซงจุงกิ’  มาไทย
นายยุทธศักดิ์ สุภสร ผู้ว่าการการท่องเที่ยวแห่งประเทศไทย (ททท.)  เปิดเผยว่า วันที่ 24 มีนาคม ที่ผ่านมา ได้ลงนามในบันทึกความเข้าใจว่าด้วยความร่วมมือด้านการท่องเที่ยว 2 ฉบับระหว่างการท่องเที่ยวแห่งประเทศไทย กับองค์การส่งเสริมการท่องเที่ยวสาธารณรัฐเกาหลีหรือ Korea tourism organization (KTO) และสมาคมผู้ประกอบการธุรกิจท่องเที่ยวเกาหลี หรือ Korea association of travel agent (KATA) ที่กรุงโซล สาธารณรัฐเกาหลี โดยตั้งเป้าจะเพิ่มนักท่องเที่ยวเกาหลีมาไทยเพิ่มขึ้น 10% จาก 1.37 ล้านคนในปี 2558 เป็น 1.8 ล้านคน หรือเพิ่มขึ้นอีก 500,000 คน ภายใน 3 ปี หรือปี 2562

โดยการลงนามในบันทึกความเข้าใจ มีสาระสำคัญที่จะเพิ่มการแลกเปลี่ยนบุคลากรอาชีพด้านการท่องเที่ยวของไทยและเกาหลี รวมถึงการฝึกอบรมและการแลกเปลี่ยนความร่วมมือด้านวัฒนธรรม โดยเฉพาะความร่วมมือในการเป็นเจ้าภาพจัดกิจกรรมการท่องเที่ยว ส่วนการลงนามกับกาตาร์จะเน้นไปที่ความร่วมมือในการส่งเสริมตลาดการท่องเที่ยวร่วมกัน เช่น การส่งเสริมการขาย การเชิญผู้ประกอบการท่องเที่ยวและสื่อมวลชนมาทำธุรกิจและทำข่าวเผยแพร่ที่ส่งผลกระทบต่อการท่องเที่ยวของทั้งสองประเทศ เพื่อไปสู่จุดหมายสำคัญคือนักท่องเที่ยวเกาหลีเดินทางมาไทย
นอกจากนี้ ททท.ยังร่วมมือสนับสนุนข้อมูลในการจัดทำแอพพลิเคชั่น สำหรับอำนวยความสะดวกให้คนเกาหลีเดินทางท่องเที่ยวในประเทศไทย รวมถึงการถ่ายทำภาพยนตร์ในไทยตามแหล่งท่องเที่ยวต่างๆ ทั่วประเทศซึ่งเป็นการทำการตลาดท่องเที่ยว โดยใช้ศักยภาพและอิทธิพลของภาพยนตร์และละครสร้างสัญลักษณ์ทางการท่องเที่ยวจากฉากที่สวยงามในภาพยนตร์ เพื่อส่งเสริมให้เกิดการเดินทางท่องเที่ยวตามรอยภาพยนตร์และประชาสัมพันธ์แหล่งท่องเที่ยวของไทย
ด้าน  นายชอง ชาง ซู ประธานองค์การส่งเสริมการท่องเที่ยวสาธารณรัฐเกาหลี (KTO)  กล่าวว่า การร่วมมือทำภาพยนตร์ระหว่างสองประเทศ จะช่วยส่งเสริมการท่องเที่ยวของ 2 ประเทศให้ดียิ่งขึ้น ที่ผ่านมา อุตสาหกรรมภาพยนตร์ของเกาหลีได้ช่วยส่งเสริมการท่องเที่ยว และเศรษฐกิจของประเทศเกาหลีให้ดีขึ้น ตั้งแต่ที่มีภาพยนตร์เรื่อง winter love song ได้ทำให้คนญี่ปุ่นมาเที่ยวเกาหลีจำนวนมาก ขณะที่ตอนนี้มีเรื่อง  Descendant of the sun  ที่ออกอากาศในเกาหลีพร้อมกับในจีน จึงคาดได้ว่าปีนี้ นักท่องเที่ยวจีนจะมาเกาหลีมากเป็นพิเศษ
ขณะเดียวกัน ทางเกาหลีทราบถึงกรณีที่  พล.อ.ประยุทธ์ จันทร์โอชา นายกรัฐมนตรี  ของไทย ได้พูดชื่นชมภาพยนตร์เรื่องนี้ และทางประธานาธิบดีเกาหลีก็พูดในที่ประชุมคณะรัฐมนตรี ว่า ภาพยนตร์เรื่องนี้จะช่วยส่งเสริมเศรษฐกิจของเกาหลีให้ดีขึ้น และเนื่องจากพระเอกของภาพยนตร์เรื่องนี้ คือ  ซงจุงกิ  ซึ่งเป็นพรีเซ็นเตอร์ของเคทีโออยู่แล้ว จึงจะพยายามให้ถึงที่สุด ที่จะพาซงจุงกิไปประเทศไทยให้ได้ เพื่อส่งเสริมการท่องเที่ยวระหว่างกัน

ขอบคุณข้อมูล  มติชนออนไลน์
ขอบคุณภาพจาก http://www.kbs.co.kr
MThai News
