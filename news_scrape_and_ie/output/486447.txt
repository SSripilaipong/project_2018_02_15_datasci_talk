กรมศุลกากร เล็งชงที่ประชุม ครม. ขอมติปรับลดโครงสร้างภาษีอากร ระยะที่ 2 ตามข้อบังคับ WTO
นายกุลิศ สมบัติศิริ อธิบดีกรมศุลกากร  เปิดเผยว่า กรมศุลกากร จะเสนอให้ที่ประชุมคณะรัฐมนตรี หรือ ครม. พิจารณาและเห็นชอบปรับลดโครงสร้างภาษีอากร ระยะที่ 2 รวมกว่า 1,000 รายการ จาก 56 หมวด ซึ่งเป็นไปตามข้อตกลงที่ทำไว้กับ องค์การการค้าโลก หรือ WTO

ซึ่งส่งผลทำให้การจัดเก็บรายได้หายไปกว่าปีละ 3,000 – 4,000 ล้านบาท เบื้องต้นทางกรมได้เตรียมวิธีรองรับผลกระทบจากการลดโครงภาษีอากรแล้ว ด้วยการเพิ่มประสิทธิภาพในการตรวจสอบเพื่อปิดช่องการหนีภาษี โดยนำระบบไอทีเข้ามาดำเนินการในแต่ละด่านกว่า 48 ด่าน และปรับปรุงฐานข้อมูลให้ตรงกัน ลดการใช้ดุลพินิจของเจ้าหน้าที่ โดยสามารถตรวจสอบได้ทันที ว่าสิ่งของ พิกัด และราคา อัตราอากรต่าง ๆ ถูกต้องหรือไม่ ช่วยให้การจัดเก็บภาษี มีประสิทธิภาพเพิ่มขึ้น
ขณะเดียวกัน ทางกรมฯ ยังเร่งพัฒนาระบบเพื่อปกป้องสังคม โดยจะนำระบบอิเล็กทรอนิกส์ เข้ามาใช้ตรวจสอบสินค้าผ่านแดน เนื่องจากที่ผ่านมา ของที่นำออกไปยังประเทศเพื่อนบ้าน จะมัดลวดเท่านั้น ทำให้เปลี่ยนแปลงระหว่างทางได้ หรืออาจไปไม่ถึงจุดปลายทาง
ที่มา INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
