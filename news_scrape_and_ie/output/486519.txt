จ๊อบไทย เผย 5 เขตที่มีการจ้างงานหนาแน่นที่สุดในกรุงเทพฯ และปริมณฑล ชี้ เขตบางรัก ครองแชมป์
นางสาวแสงเดือน ตั้งธรรมสถิตย์ ผู้ร่วมก่อตั้งและหัวหน้าผู้บริหารด้านปฏิบัติการเว็บไซต์จ๊อบไทยดอทคอม (JobThai.com)  กล่าวว่า จากการสำรวจอัตราตำแหน่งงานที่มีการจ้างงานหนาแน่นมากที่สุด 5 อันดับแรกในกรุงเทพฯและปริมณฑล พบว่า

อันดับ 1 เขตบางรัก หนึ่งในเขตศูนย์กลางทางธุรกิจที่พบว่ามีความหนาแน่นของงานมากที่สุดในกรุงเทพมหานครด้วยจำนวนงานสูงถึง 171,351 อัตรา โดยกระจายอยู่ในย่านทำงานยอดนิยมอย่างสีลม สุริยวงศ์ บางรัก เป็นต้น
อันดับ 2 เขตคลองเตยเขตเชื่อมต่อกับเขตศูนย์กลางทางธุรกิจที่มีแหล่งที่ตั้งของสำนักงานหนาแน่นรองลงมา จึงส่งผลให้มีจำนวนงานมากถึง 142,010 อัตรา โดยเขตดังกล่าวประกอบด้วย ย่านคลองเตย คลองตัน พระโขนง
อันดับ 3 อำเภอบางพลีจังหวัดสมุทรปราการ ซึ่งงานที่พบส่วนใหญ่อยู่ในพื้นที่นิคมอุตสาหกรรมบางพลี โดยมีจำนวนผู้ประกอบการในนิคมดังกล่าวถึง 145 ราย และจำนวนงานกว่า 86,998 อัตรา
อันดับ 4 เขตห้วยขวางประกอบไปด้วยแหล่งชุมชนขนาดใหญ่ โรงแรม โรงพยาบาล และอาคารสำนักงานที่กระจายอยู่ในย่านธุรกิจต่างๆ อาทิ พระราม 9 ห้วยขวาง รัชดา เป็นต้น จึงส่งผลให้มีการเติบโตทางการค้าและธุรกิจอย่างรวดเร็ว และมีจำนวนงานมากถึง 62,874 อัตรา
อันดับ 5 เขตบางกอกน้อยประกอบด้วยย่านศิริราช บ้านช่างหล่อ บางขุนนนท์ บางขุนศรี อรุณอมรินทร์ โดยมีอัตราตำแหน่งงาน รวมกว่า 59,580 อัตรา

สำหรับปัจจัยที่มีผลต่อจำนวนความหนาแน่นของตำแหน่งงาน นอกจากด้านสถานที่ที่เป็นทั้งแหล่งออฟฟิศ ชุมชน หรือเป็นเขตนิคมอุตสาหกรรมแล้ว การคมนาคม โดยการขนส่งมวลชนก็มีผลต่อการเพิ่มขึ้นของจำนวนงานด้วย เช่น เขตพื้นที่ที่มีงานมากที่สุด 2 อันดับแรก อย่างเขตบางรัก และเขตคลองเตยที่มีพร้อมไปด้วยรถไฟฟ้าบีทีเอส (BTS) และรถไฟฟ้าใต้ดิน (MRT) และรถโดยสารประจำทาง ช่วยอำนวยความสะดวกในการเดินทางของผู้คนจากทุกมุมของกรุงเทพมหานคร สามารถเดินทางมายังพื้นที่ดังกล่าวได้ อีกทั้งย่านเหล่านี้ยังอุดมไปด้วยแหล่งอาหาร และแหล่งช้อปปิ้ง ที่บรรดาพนักงานออฟฟิศสามารถเลือกทาน และเดินเล่นในช่วงพักกลางวันหรือหลังเลิกงานได้
อย่างไรก็ตาม ปัจจุบันประเทศไทยมีสถานประกอบการ(ที่มีคนทำงานตั้งแต่ 6 คนขึ้นไป)จำนวน 189,182 แห่ง โดยแบ่งเป็นพื้นที่ในกรุงเทพมหานคร 55,189แห่ง หรือคิดเป็นร้อยละ 29.2 ของจำนวนสถานประกอบการทั้งหมด และในปริมณฑล 25,645 แห่ง หรือคิดเป็นร้อยละ 13.6 ของสถานประกอบการทั้งหมด

ขอบคุณภาพ  JobThai.com
MThai News
