เปิดใจเจ้าของธุรกิจไอเดียล้ำ ยอดแชร์กระหน่ำในโซเชียล ร้าน  ‘สต๊งสเต็ก สเต็กกางมุ้ง’  กินกันในมุ้งยุงไม่กวนใจ
กลายเป็นร้านสเต็กชื่อดังในชั่วพริบตา สำหรับร้าน  ‘สต๊งสเต็ก สเต็กกางมุ้ง’  หลังชาวเน็ตได้แชร์ภาพไอเดียแปลกใหม่ของร้าน ซึ่งต่างจากร้านสเต็กทั่วไป โดยมีโต๊ะนั่งพื้นกางมุ้งให้ลูกค้าได้นั่้งรับประทานแบบไม่ต้องกังวลใจว่าจะโดนยุงกัด จนได้รับคำชื่นชมถึงแนวคิดสุดล้ำนี้อย่างล้นหลามในโลกออนไลน์ ตามข่าวที่เคยนำเสนอไปนั้น  ไอเดียแปลกใหม่! ร้านสเต็กกางมุ้ง กินกันในมุ้งได้อรรถรสไปอีกแบบ

วันนี้ทีมข่าว MThai ไม่รอช้า จะนำพาคุณผู้อ่านไปรู้จักกับเจ้าของร้าน  3 สาว เพื่อนสนิท  ‘คุณปู สุนันทา บุญเนตร’ ‘คุณนัท ณัฏฐ์กานดา พรธนพงศ์เกษม’  และ ‘คุณกบ กนิษฐา โก้สกุล’  ที่จับมือกันร่วมหุ้นสร้างร้านไอเดียบรรเจิด  ‘สต๊งสเต็ก สเต็กกางมุ้ง’   จนกลายเป็นร้านดังพลุแตกข้ามคืนในโซเชียลมีเดีย
‘คุณปู สุนันทา บุญเนตร’  เล่าว่า เพิ่งเริ่มเปิดร้านเมื่อ 8 มี.ค.ที่ผ่านมา ก่อนหน้านี้ขายของในตลาด ซึ่งลูกค้าน้อยมาก จึงได้รวมตัวกันเปิดร้านสเต็ก ประจวบเหมาะกับเจ้าของตลาดอนุญาตให้ใช้พื้นที่ทำร้าน โดยไม่เก็บค่าเช่า และทำเลค่อนข้างดี จึงได้เปิดร้าน ‘สต๊งสเต็ก สเต็กกางมุ้ง’ ขึ้น โดยก่อนจะเป็นอาหารเมนูพิเศษสำหรับลูกค้านั้น ไม่ใช่เล่นๆ เลย คุณปู และเพื่อนๆ ได้ลองทำชิมกันเองก่อนกว่า 3 เดือน ถึงได้สูตรที่ลงตัว รสชาติดี พร้อมเสริฟ์นำไปให้ลูกค้าได้รับประทานกันอย่างอิ่มหนำ

เนื่องจากพื้นที่ร้านติดป่าชายเลน และป่าจาก ทำให้มียุงเยอะ ทางร้านจึงคิดหาวิธีแก้ปัญหา ตอนแรกจะให้ลูกค้าทายากันยุง แต่คิดว่าบางคนอาจเกิดอาการแพ้  จากนั้นได้เข้าไปดูพัดลมในตลาด เพื่อนำมาเป่าไล่ยุง แต่บังเอิญเจอมุ้งที่กางขาย ได้ลองเข้าไปนั่งกันแล้วรู้สึกว่าไม่อึดอัด อากาศถ่ายเทได้ จึงนำมุ้งมากางกันยุงให้กับลูกค้า กลายเป็นที่มาของมุ้ง ในร้านสต๊งสเต็ก สเต็กกางมุ้ง ถือเป็นความบังเอิญที่พลิกวิกฤตเป็นโอกาสได้อย่างไม่น่าเชื่อ
“การกางมุ้ง เป็นจุดเด่นของร้านไปแล้ว หลายคนเข้ามารับประทานมักจะถ่ายรูปแล้วกดแชร์ในโซเชียล ด้วยความที่เด็กรุ่นใหม่บางคนไม่เคยนอนในมุ้ง เพราะปัจจุบันน่าจะนอนห้องแอร์มากกว่า จึงกลายเป็นเรื่องแปลก ร้านเติบโตไวมาก จนแทบตั้งรับไม่ทันเลยค่ะ บางคนเดินทางมารับประทานไกลมาก มีทั้งเป็นครอบครัว เด็กเล็ก และวัยรุ่น ซึ่งส่วนใหญ่จะชอบ”

ทั้งนี้ ราคาของอาหารก็ย่อมเยาว์แบบสบายกระเป๋าผู้รับประทานอย่างมาก โดยราคาสเต็กไก่เพียง 49 บาท สเต็กหมู 50 บาท หรือสเต็กเนื้อสันจะเพิ่มราคาเป็น 129 บาท รวมถึงมีเมนูพิเศษของทางร้านเมนูสต๊งสเต็ก สเต็กสูตรเด็ดเฉพาะของทางร้าน  นอกจากนี้ คุณปูยังชี้แจงกรณีพื้นที่ร้าน ดูเหมือนจะเป็นทางเท้าสาธารณะ แท้จริงแล้วเป็นพื้นที่ของเอกชน ซึ่งเป็นฝั่งเดียวกับตลาด
ร้าน ‘สต๊งสเต็ก สเต็กกางมุ้ง’  เปิดมายังไม่ถึงเดือน ก็ได้กระแสตอบรับที่ดีมากในโลกออนไลน์  ถามถึงความรู้สึกกันบ้าง
“รู้สึกดีใจที่ได้รับผลตอบรับดีมากจากโซเชียล และรู้สึกดีมากที่ลูกค้าชอบ โดยตอนนี้กำลังคิดว่าจะหาแนวทางรับมือกับลูกค้าที่มาจำนวนมากขึ้น ขณะนี้ก็คิดว่าจะพัฒนาร้านที่มีอยู่ให้เป็นระบบ และจะทำตรงนี้ให้ดีที่สุด”

สุดท้ายนี้  ‘คุณปู’  ได้ฝากถึงคนที่อยากมีธุรกิจส่วนตัวด้วยว่า การทำธุรกิจนั้น  ค่อนข้างยากที่จะประสบความสำเร็จ ถ้าเรามีความพยายามไม่ต้องมีเงินเยอะ ก็สามารถประสบความสำเร็จได้ ให้ค่อยๆ ลองทำ อย่าเพิ่งไปทุ่มเททุนเยอะเกิน ลองค้นหาตัวเองให้เจอก่อนว่า เราเหมาะกับอะไร อย่าเพิ่งท้อ ธุรกิจที่จะดีหรือรุ่งเรืองได้ไม่จำเป็นต้องลงทุนเยอะ ให้แทรกความคิดสร้างสรรค์ลงไปด้วย  โดยเฉพาะ ปัจจุบันมีโซเชียลมีเดีย ยิ่ง ประสบความสำเร็จ ง่ายขึ้น
สำหรับใครที่ต้องการแวะเวียนไปลองลิ้มชิมรสชาติอาหารร้าน  ‘สต๊งสเต็ก สเต็กกางมุ้ง’    ราคาย่อมเยาว์ รสชาติโดนใจ ก็สามารถไปได้ที่ตลาดโค้งสน ซอยวัดใหญ่ ถนนสุขสวัสดิ์ อ.พระสมุทรเจดีย์ จ.สมุทรปราการ เปิดตั้งแต่เวลาสี่โมงเย็นถึงสามทุ่ม หรือติดตามความเคลื่อนไหวของร้านได้ทางเเฟนเพจเฟซบุ๊ก  สต๊งสเต็ก – สเต็กกางมุ้ง


รุ่งฤดี ฤทธิสิทธิ์ รายงาน
MThai News
