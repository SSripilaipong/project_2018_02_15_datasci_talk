กสทช.เลื่อนการประมูล 4G คลื่่น 900MHz ใหม่ จากเดิมวันที่ 22 พ.ค.59 เป็น 27 พ.ค. ชี้ เกรงผู้เข้าร่วมประมูลเตรียมหลักทรัพย์ค้ำประกันไม่ทัน
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (เลขาธิการ กสทช.)  กล่าวภายหลังการประชุมวานนี้ (11 เม.ย.2559) ว่า สำนักงาน กสทช. ได้เสนอร่างประกาศหลักเกณฑ์การจัดประมูล 4G คลื่นความถี่ 900 MHz รอบใหม่ให้ พล.อ.ประยุทธ์ จันทร์โอชา หัวหน้า คสช.แล้ว โดยมีการปรับแก้บางส่วน แต่ยังยึดแนวทางการจัดประมูลเหมือนเดิม
ซึ่งขณะนี้ ยังไม่สามารถเปิดเผยรายละเอียดของร่างประกาศหลักเกณฑ์การประมูลได้มากนัก แต่ในเบื้องต้นจะมีการเปลี่ยนแปลงวันจัดประมูลจากวันที่ 22 พ.ค.2559 เป็นวันที่ 27 พ.ค.2559 เนื่องจากบริษัทที่คาดว่าจะเข้าร่วมประมูลไม่สามารถจัดหาหลักทรัพย์ค้ำประกัน (แบงก์การันตี) ได้ทัน นอกจากนี้ แต่ละบริษัทจะต้องไปเจรจาและขออนุมัติกับที่ประชุมคณะกรรมการบริหารบริษัทด้วย กสทช.จึงเห็นว่าไม่ควรจะเร่งรัดจัดการประมูล เพราะหากบริษัทที่เข้าร่วมประมูลไม่มีเอกสารเตรียมแบงก์การันตี ก็ไม่มีประโยชน์
นายฐากร กล่าวต่อว่า สาเหตุที่ขอให้ คสช.ใช้มาตรา 44 ทำให้กระบวนการประมูลคลื่นความถี่ย่าน 900 MHz เร็วขึ้น เพื่อให้ปราศจากการแทรกแซงหรือเหตุอื่นที่อาจทำให้การประมูลต้องสะดุดหยุดลง ทั้งยังเป็นการกระตุ้นเศรษฐกิจ เกิดรายได้เข้าสู่รัฐ และประชาชนได้ใช้คลื่นเร็วขึ้นอีกด้วย

ขอบคุณข้อมูล  thaipbs

