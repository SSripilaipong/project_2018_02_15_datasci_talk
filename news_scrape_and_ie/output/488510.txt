“แจส โมบาย” เข้าชี้แจง กสทช. หลังจากสละสิทธิ์ไม่ชำระค่าใบอนุญาต 4G คลื่น 900 MHz
วันนี้(5 เม.ย.) เวลา 15.00น. คุณพิชญ์ โพธารามิก ประธานเจ้าหน้าที่บริหารและกรรมการบริษัท จัสมิน อินเตอร์เนชั่นแนล จำกัด (มหาชน) หรือ JAS และในฐานะกรรมการ บริษัท แจส โมบาย บรอดแบนด์ ได้เดินทางมายังสำนักงานกิจการกระจายเสียง กิจการโทรทัศน์และกิจการโทรคมนาคมแห่งชาติ (กสทช.) เพื่อเข้าชี้แจงกับคณะกรรมการ กสทช.กรณีไม่ชำระค่าใบอนุญาต 4G คลื่น 900 MHz

โดยคุณพิชญ์ กล่าวภายหลังการเข้าชี้แจงว่า สำหรับการเข้าชี้แจงกับคณะกรรมการ กสทช.วันนี้ ได้ชี้แจงทั้งหมด 5 ประเด็นด้วยกัน ประเด็นที่ 1 ยืนยันว่า แจสได้ทำเต็มที่แล้ว และต้องการจะเป็นค่ายมือรายที่ 4 ซึ่งมั่นใจว่ามีศักยภาพเพียงพอ ประเด็นที่ 2 ส่วนการที่ไม่ได้เข้าร่วมการประมูลนั้น เนื่องจากเป็นทริคทางกลยุทธ์ แต่ได้มีการประชุมกับคณะกรรมการ เพื่อวางกรอบนโยบายไว้ชัดเจน ซึ่งวางกรอบวงเงินในการประมูลไว้ 8 หมื่นล้านบาท และทีมงานได้ทำตาม นโยบายโดยเคาะช่องเดียวจนชนะการประมูล

สำหรับประเด็นที่ 3 หลังจากชนะการประมูล ได้มีการคุยกับแบงก์กรุงเทพตามที่เคยได้แถลงไว้ แต่มีเหตุให้ไม่สามารถตกลงรายละเอียดกันได้ จึงต้องยกเลิกไปในที่สุด ต่อมาได้มีการคุยกับโอเปอร์เรเตอร์ใหญ่จากจีนแต่ก็ยังไม่ได้ข้อสรุป
ประเด็นที่ 4 ตอนหลังได้มีกองทุนแต่ไม่ขอเปิดเผยชื่อ พร้อมจะเข้ามาลงทุนด้วย 3 หมื่นล้านบาท แต่ติดขัดในเรื่องของเอกสารจากทางนั้น จึงทำให้ช้ากว่ากำหนดไม่สามารถนำแบงก์การันตี และ เงินค่าประมูลงวดแรก มาให้กับกสทช.ได้ตามกำหนด

และประเด็นที่ 5 ในส่วนของเรื่องการจ่ายปันผล ซื้อหุ้นคืน และ 4G แจงว่าเรื่องของการจ่ายเงินปันผลนั้น เนื่องจากก่อนหน้านี้แจสได้มีการจัดตั้งกองทุนและมีกำไร จึงมีการจ่ายปันผลให้กับผู้ถือหุ้นตามปกติ ส่วน 4G นั้นมองว่าหากทำได้จริงจะเป็นผลดีกับผู้ถือหุ้น ทั้งนี้ ยืนยันว่าเจตนาทุกอย่างทำ เพื่อผลประโยชน์ของผู้ถือหุ้นทั้งหมด
อย่างไรก็ตาม การที่ไม่ได้มีการติดต่อกับ กสทช. จนรอให้เลยกำหนดนั้น ตนไม่สามารถทราบรายละเอียดกำหนดเวลาที่แน่ชัดจากผู้ร่วมทุนที่ติดต่อไว้ได้ จึงอยู่ในจุดที่ไม่สามารถบอก หรือ กำหนดเวลาได้เลย ยืนยันว่าไม่มีการฮั้วประมูลแน่นอน ทุกคนมีราคาที่กำหนดมา ส่วนผู้เข้าประมูลก็เคาะไปให้ถึงจุดนั้น
คุณพิชญ์ กล่าวต่อว่า หลังจากนี้จะกลับมาเน้นในเรื่องของธุรกิจบรอดแบนด์ และมั่นใจว่าการทิ้งใบอนุญาตประมูลจะไม่ส่งผลกระทบต่อธุรกิจบรอดแบนด์ เนื่องจากเป็นคนละนิติบุคคลกัน

จับตา! แจส โมบาย เข้าชี้แจง กสทช. ปมไม่ชำระค่าใบอนุญาต 4G คลื่น 900 MHz วันนี้
วันที่ 5 เม.ย.2559 คณะกรรมการสอบสวนข้อเท็จจริงจะมีการประชุมกันเป็นครั้งที่สอง กรณี บริษัท แจส โมบาย บรอดแบนด์ ทิ้งใบอนุญาต 4G คลื่น 900 MHz อีกทั้งคณะกรมมการ กสทช. ยังได้เชิญ ผู้บริหารบริหาร บริษัท แจส โมบาย เข้าชี้แจง กรณีที่ชนะการประมูลใบอนุญาต 4G คลื่นความถี่ 900 MHz เมื่อเดือนธันวาคมปีที่แล้ว ในราคา กว่า 7 หมื่น 6 พัน ล้านบาท แต่สละสิทธิ์ใบอนุญาต โดยไม่ชี้แจงเหตุผลให้ กสทช. รับทราบ

ซึ่งก่อนหน้านี้  นายฐากร ตัณฑสิทธิ์ เลขาธิการ กสทช.  ยืนยันว่า ผู้บริหาร บริษัท แจส โมบาย จะเดินทางมาชี้แจงแน่นอน ขณะที่ช่วงเช้าวันนี้ เครือข่ายคนรุ่นใหม่เพื่อการคุ้มครองผู้บริโภค จะเดินทางไปยื่นหนังสือกับเลขาธิการ กสทช. เพื่อขอให้ กสทช. ตรวจสอบว่า พฤติกรรมการการเคาะราคาประมูล และการสละสิทธิ์ใบอนุญาตที่เกิดขึ้น เข้าข่าย ทำผิดกฏหมายฮั้วประมูล หรือ ไม่ วันนี้ กสทช. จะประชุมคณะกรรมการชุดใหญ่ เพื่อพิจาณาหลักเกณฑ์ และติดตามแผนงานจัดประมูล 4G ที่จะเกิดขึ้น ในเดือน มิถุนายนนี้ด้วย


MThai News
