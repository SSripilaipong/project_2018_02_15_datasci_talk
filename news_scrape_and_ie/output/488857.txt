คมนาคม สั่ง ขนส่งทางบกคุมเข้มโชว์เฟอร์ตีนผี ต้องติดกล้องซีวีทีวีหน้า  ‘รถโดยสารสาธารณะ’  คาดบังคับใช้หลังสงกรานต์
เมื่อวันที่ 6 เมษายน ที่ผ่านมา  นายอาคม เติมพิทยาไพสิฐ รัฐมนตรีว่าการกระทรวงคมนาคม  เปิดเผยว่า สำหรับมาตรการป้องกันอุบัติเหตุทางถนน ได้สั่งการให้กรมการขนส่งทางบก (ขบ.) เตรียมออกประกาศบังคับให้รถโดยสารสาธารณะทุกประเภท จะต้องติดกล้องซีวีทีวีบริเวณหน้ารถ เพื่อใช้เป็นฐานข้อมูลในการตรวจสอบพฤติกรรมคนขับ อีกทั้งยังใช้เป็นหลักฐานในการตรวจสอบข้อเท็จจริง กรณีเกิดอุบัติเหตุได้ว่าเกิดจากความประมาทของคนขับหรือไม่

เบื้องต้นทางขนส่งทางบก จะหารือร่วมกับบริษัทประกันภัย เพื่อขอความร่วมมือให้ลดเบี้ยประกันภัยเป็นกรณีพิเศษแก่รถโดยสารที่มีการติดตั้งกล้องเพื่อสร้างแรงจูงใจ คาดว่าจะสามารถออประกาศบังคับใช้หลังเทศกาลสงกรานต์ ส่วนอนาคตจะบังคับให้รถโดยสารสาธารณะทุกประเภท และทุกคัน ติดตั้งกล่องซีดีบันทึกพฤติกรรมการขับขี่ของรถโดยสารสาธารณะ เหมือนกับกล่องดำของเครื่องบินตามนโยบายของ พล.อ.ประยุทธ์ จันทร์โอชา นายกรัฐมนตรี
เบื้องต้นกล่องอาจจะมีระบบส่งเสียงเตือนด้วยหากพบว่าคนขับขับรถเกินกว่า 4 ชั่วโมง เพื่อให้จอดพัก โดยผู้ขับขี่แต่ละคนจะต้องมีบัตรประจำตัวผู้ขับขี่เอาไว้ใช้สำหรับรูดที่กล่อง คล้ายๆกับเครื่องรูดบัตรเครดิตก่อนที่จะขับรถทุกครั้ง ถ้าไม่รูดบัตรรถจะไม่สตาร์ทและขับออกไปได้

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
