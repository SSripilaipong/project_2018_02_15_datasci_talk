หอการค้า คาด  เงินสะพัดช่วงสงกรานต์ ปีนี้   โต 4.51% สูงสุดรอบ 3 ปี คิดเป็นมูลค่า 1.24 แสนล้านบาท
นายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย  เปิดเผยถึงผลสำรวจพฤติกรรมการใช้จ่ายของผู้บริโภคในช่วงเทศกาลสงกรานต์ พบว่าประชาชนร้อยละ 65.2 มีการวางแผนเดินทางในช่วงเทศกาลสงกรานต์ เป็นการวางแผนท่องเที่ยวและกลับภูมิลำเนา โดยประชาชนร้อยละ 90.6 วางแผนเดินทางท่องเที่ยวในประเทศ

นอกจากนี้ ยังมีการจัดกิจกรรม รดน้ำดำหัวผู้ใหญ่ ทำบุญ เลี้ยงสังสรรค์ เล่นน้ำสงกรานต์ ส่งผลต่อเงินสะพัดในช่วงเทศกาลสงกรานต์ ปี 2559 ขยายตัวร้อยละ 4.51 เมื่อเทียบกับสงกรานต์ปีก่อน สูงสุดในรอบ 3 ปี โดยคิดเป็นมูลค่ากว่า 124,542 ล้านบาท และจากมาตรการกระตุ้นการท่องเที่ยวในช่วงเทศกาลสงกรานต์ ทำให้บรรยากาศการท่องเที่ยวในปีนี้ มีความคึกคัก กล้าใช้จ่ายมากขึ้น แต่จากสถานการณ์ภัยแล้งรูปแบบในการเล่นสงกรานต์ ส่วนใหญ่จะเปลี่ยนมาใช้ปืนฉีดน้ำมากขึ้น ใช้ขันน้ำ และใช้การปะแป้งแทนการสาดน้ำ
นอกจากนี้ หอการค้าไทย ยังมองว่า สถานการณ์ภัยแล้งมีผลต่อการใช้จ่ายของประชาชน หากไม่มีภัยแล้ง การใช้จ่ายช่วงสงกรานต์จะขยายตัวได้ร้อยละ 5 – 7 โดยภัยแล้งทำให้ประชาชนใช้จ่ายน้อยลง

ที่มา INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
