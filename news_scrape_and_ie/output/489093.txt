ทั้งแล้ง ทั้งร้อน! จ.พะเยา ข้าวโพด ยืนต้นรอวันตาย เกษตรกรจำใจปล่อยทิ้งหมดหนทางแก้ ไข

นางสาวอรวรรณ สุระดี อายุ 40 ปี เกษตรกรผู้ปลูกข้าวโพด ในพื้นที่ หมู่ 16 บ้านเกษตรพัฒนา ต.ต๋อม อ.เมือง จังหวัดพะเยา ได้พาผู้สื่อข่าวเข้าสำรวจแปลงข้าวโพดข้าวเหนียวของตนเอง ประมาณ 3 ไร่ ที่กำลังแห้งเหี่ยว และรอวันตาย หลังจากต้องประสบปัญหาภัยแล้งอย่างหนัก ขาดน้ำมาหล่อเลี้ยงนานเกือบ 1 เดือนแล้ว ส่งผลให้ต้นข้าวโพดที่กำลังเจริญเติบโตกลับแห้งเหี่ยว ออกเมล็ดไม่เต็มฝัก และยืนต้นรอวันตาย เนื่องจากต้องประสบปัญหาภัยแล้งอย่างหนัก ประกอบกับสภาพอากาศในขณะนี้ร้อนอบอ้าว ทำให้ต้นข้าวโพดเริ่มเหี่ยวแห้งตายเกือบทั้งไร่ และหมดหนทางที่จะยื้อต่อไปได้

นางสาวอรวรรณ กล่าวว่า ตนเองได้ปลูกข้าวโพดพร้อมกับพืชผักอื่นๆ ตั้งแต่ช่วงเดือนมกราคม ที่ผ่านมา แต่ก็ไม่มีฝนตกลงมาในพื้นที่เลย จึงทำให้เกิดสภาวะภัยแล้งอย่างหนัก ฝนทิ้งช่วงเป็นเวลานาน แหล่งน้ำธรรมชาติก็แห้งขอด ส่งผลให้ไร่ข้าวโพดที่ตนเองปลูกไว้หวังสร้างรายได้ ในช่วงที่ไม่สามารถทำนาได้ เสียหายแทบทั้งหมด ตนเองจึงต้องจำใจปล่อยทิ้งไร่ข้าวโพด ที่อยู่ในช่วงออกผลผลิต ให้ยืนต้นตาย เพราะขาดน้ำ

ขณะที่ผลผลิตข้าวโพดที่ออกมาแล้วนั้น ก็ไม่สามารถเก็บไปจำหน่ายได้ เพราะข้าวโพดจะขาดรสหวาน หมดราคา ไม่เป็นที่ต้องการของตลาด สำหรับสถานการณ์ภัยแล้งในพื้นที่จังหวัดพะเยา ยังคงทวีความรุนแรงอย่างต่อเนื่อง แหล่งน้ำขนาดใหญ่ของจังหวัดพะเยา ก็เริ่มแห้งขอด จนทำให้ทางการต้องเร่งประชาสัมพันธ์ให้ประชาชนช่วยกันประหยัดน้ำ รวมถึงเกษตรกรเองก็ต้องหันมาปลูกพืชใช้น้ำน้อยแทน



MThai News
