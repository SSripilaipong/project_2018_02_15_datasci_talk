ป.ป.ง. เผย พบคนไทยเอี่ยว  ‘ปานามา เปเปอร์ส’  16 ราย จากเดิม 21 ราย จ่อร่อนจดหมายถึง ปปง.150 ประเทศขอข้อมูลเพิ่ม
วันที่ 8 เม.ย.2559  พ.ต.อ.สีหนาท ประยูรรัตน์ รักษาการเลขาธิการคณะกรรมการป้องกันและปราบปรามการฟอกเงิน หรือ ป.ป.ง.  ได้แถลงข่าวชี้แจงข้อเท็จจริงถึงกรณีมีรายชื่อของคนไทย 21 คน ปรากฏอยู่ใน ปานามา เปเปอร์ส และเปิดโอกาสให้สื่อมวลชนสอบถามได้ทุกประเด็น ล่าสุดพบคนไทยเอี่ยวแค่ 16 ราย จากข่าวเดิม 21 ราย
พ.ต.อ.สีหนาท  กล่าวว่า   หลักการที่ตรวจสอบที่ป.ป.ง.ทั่วโลกจะปฏิบัติ คือ อันดับแรกคือธุรกรรมที่มีเหตุอันควรสงสัย รวมทั้งจะสอบถามไปยัง ป.ป.งประเทศต่างๆ ว่า มีธุรกรรมที่มีเหตุอันควรสงสัยหรือไม่ ไม่สามารถยืนยันได้ว่ามีมูลความจริงหรือไม่ ซึ่งขณะนี้สามารถทำได้แค่ตรวจสอบทั่วไปตามข่าว โดยหารจะตรวจสอบข้อมูลเชิงลึกจะต้องมีการยืนยันข้อมูลก่อน โดยหลังจากนี้จะร่อนจดหมายถึงเครือข่ายป้องกันการฟอกเงินข้ามชาติทั่วโลกกว่า 150 ประเทศ เพื่อตรวจสอบข้อมูลเชิงลึกเรื่องของการฟองเงิน แต่ในเรื่องของภาษีทาง ป.ป.ง.จะไม่เกี่ยวข้องเนื่องจากต้องให้สรรพากรเป็นผู้ตรวจสอบ
ทั้งนี้ จากการตรวจสอบจากเครือข่ายผู้สื่อข่าวสืบสวนสอบสวนนานาชาติ (ไอซีไอเจ) และสำนักพิมพ์ซุสดอยเชอร์ ไซตุง ของประเทศเยอรมัน โดยจากฐานข้อมูลของทั้งสองหน่วยงาน มีข้อมูลบริษัทที่คนไทยเข้าไปเกี่ยวข้องทั้งหมด 719 รายชื่อ แบ่งเป็นคนไทย 411 รายชื่อ ต่างชาติ 262 คนและนิติบุคคล 46 บริษัท
ยอมรับว่าใน 16 รายชื่อ มีนักการเมือง อดีตนักการเมือง รวมถึงนักธุรกิจที่มีชื่อเสียง อยู่ในรายชื่อ โดยบุคคลดังกล่าวมีชื่อเป็นหุ้นส่วนบ้าง และ อีกส่วนจะเป็นผู้รับประโยชน์ที่แท้จริง หรือ ผู้ที่อยู่เบื้องหลัง ซึ่งเท่าที่ตรวจสอบเบื้องต้นบริษัทเหล่านั้นไม่มีการจดทะเบียนในประเทศไทย ทั้งนี้ เบื้องต้นยังไม่พบว่ามีส่วนในการทำผิดกฎหมาย ทั้งนี้  ปปง. ก็จะยังไม่ดำเนินการเอาผิดกับบุคคลใด เพราะต้องมีการตรวจสอบเรื่องดังกล่าวกับหน่วยงานต่างประเทศให้มีความชัดเจนก่อนที่จะดำเนินการต่อไป
นอกจากนี้  พ.ต.อ.สีหนาท  กล่าวอีกว่า หากบริษัทนอกอาณาเขตมีพฤติกรรมเลี่ยงภาษีจริง สามารถเอาผิดได้ยาก เนื่องจากสามารถทำโดยไม่ขัดกฎหมายได้
อย่างไรก็ตาม ฐานข้อมุลในไอซีไอเจ ที่เป็นข้อมูลสาธารณะมีรายชื่อคนไทยทั้งหมดกว่า 400 ราย โดยรายชื่อที่ปรากฏเป็นบุคคลที่อยู่ในการสอบสวนโดยเครือข่ายผู้สื่อข่าวสืบสวนสอบสวนนานาชาติ ซึ่งไม่ได้หมายความว่าบุคคลในรายชื่อทั้งหมดจะกระทำผิดแต่อย่างใด
ส่วนสำหรับรายชื่อ 21 คน และจากการตรวจพบเหลือเพียง 16 คนนั้น เป็นเรื่องของ ปานามา เปเปอร์ส ไม่ใช่ไอซีไอเจ แต่ไอซีไอเจได้รวมข้อมูลของคนที่รั่วออกมาจากปานามา เปเปอร์สไปอยู่รวมในข้อมูลด้วย

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
