จ๊อบไทย เผย 5 อันดับสายอาชีพในตำแหน่งผู้บริหาร ที่มีประสบการณ์ตั้งแต่ 10 ปีขึ้นไป มีเงินเดือนเริ่มต้นสูงสุด
นางสาวแสงเดือน ตั้งธรรมสถิตย์ ผู้ร่วมก่อตั้งและหัวหน้าผู้บริหารด้านปฏิบัติการเว็บไซต์จ๊อบไทยดอทคอม (JobThai.com)  กล่าวว่า จ๊อบไทยดอทคอม ในฐานะผู้นำด้านการหางาน สมัครงาน ได้ทำการสำรวจข้อมูลเกี่ยวกับสายอาชีพของผู้บริหารซึ่งมีประสบการณ์ตั้งแต่ 10 ปีขึ้นไป ที่มีเงินเดือนเริ่มต้นสูงสุด 5 อันดับ ได้แก่

อันดับ 1  ผู้บริหารจัดการทั่วไปและผู้บริหารด้านบัญชี การเงิน มีรายได้ต่อเดือนเริ่มต้นที่ 200,000 บาท
อันดับ 2  ผู้จัดการฝ่ายการผลิตมีรายได้ต่อเดือนเริ่มต้นที่ 180,000 บาท
อันดับ 3  ผู้จัดการโครงการอสังหาริมทรัพย์ ผู้จัดการฝ่ายทรัพยากรบุคคล และผู้จัดการฝ่ายขายมีรายได้ต่อเดือนเริ่มต้นเท่ากันที่ 150,000 บาท
อันดับ 4  หัวหน้าวิศวกรมีรายได้ต่อเดือนเริ่มต้นที่ 130,000 บาท
อันดับ 5  หัวหน้าโปรแกรมเมอร์มีรายได้ต่อเดือนเริ่มต้นที่ 120,000 บาท
นางสาวแสงเดือน กล่าวต่อว่า จากผลสำรวจข้างต้นจะเห็นว่า สายอาชีพด้านผู้บริหารจัดการทั่วไป และผู้บริหารทางด้านบัญชี การเงิน สามารถทำรายได้ ได้สูงสุด ทั้งนี้เนื่องจากทั้ง 2 สายอาชีพดังกล่าว ล้วนมีบทบาทและมีความจำเป็นในองค์กรเป็นอย่างมาก โดยเฉพาะทางด้านการบริหารจัดการเพราะต้องใช้ทั้งความรู้ ความสามารถ และประสบการณ์ในการทำงานอย่างรอบด้าน เพื่อให้สามารถจัดการกับภาพรวมของบริษัทพร้อมทั้งสร้างผลกำไรจากการลงทุนต่างๆได้อย่างมีประสิทธิภาพ
ในขณะเดียวกันสายบัญชี การเงินก็เปรียบเสมือนเป็นส่วนตรวจสอบและควบคุมการใช้จ่าย รายได้ขององค์กร รวมถึงการบริหารจัดการเรื่องภาษีซึ่งเป็นส่วนสำคัญที่ทำให้สถานะทางการเงินขององค์กรเข้มแข็ง ซึ่งต้องใช้บุคลากรที่มีความรู้เฉพาะทางที่พร้อมด้วยประสบการณ์การทำงานในสายอย่างเชี่ยวชาญ

ขอบคุณข้อมูล  ประชาชาติธุรกิจ
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
