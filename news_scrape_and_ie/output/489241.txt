เอาจริง! กรมการค้าภายใน จี้ ตรวจสอบ ราคาสินค้าในสนามบิน ช่วงสงกรานต์ ฝ่าฝืน มีโทษทั้งจำทั้งปรับ
นางสาววิบูลย์ลักษณ์ ร่วมรักษ์ อธิบดีกรมการค้าภายใน  เปิดเผยว่า ช่วงวันหยุดต่อเนื่องในเทศกาลสงกรานต์มีประชาชนจำนวนมากที่ใช้บริการโดยสารเครื่องบินเดินทางกลับบ้านหรือไปท่องเที่ยว ดังนั้น เพื่อเป็นการดูแลพี่น้องประชาชนมิให้ถูกเอารัดเอาเปรียบจากผู้ประกอบการที่จะฉวยโอกาสจากเทศกาลดังกล่าวในการจำหน่ายสินค้าในราคาที่แพงกว่าปกติ หรือไม่ปิดป้ายแสดงราคาสินค้า

กรมการค้าภายในได้ส่งเจ้าหน้าที่ออกตรวจสอบสถานการณ์ราคาสินค้าในร้านค้าที่ ท่าอากาศยานดอนเมือง เมื่อวันที่ 7 เมษายนที่ผ่านมา จำนวน 42 ราย พบผู้ประกอบการที่ไม่ปฏิบัติตามกฎหมาย จำนวน 4 ราย ไม่แสดงข้อความ หรือ รายการที่ควบคู่กับราคาจำหน่ายเป็นภาษาไทย จำนวน 3 ราย ไม่ปิดป้ายแสดงราคาจำหน่ายปลีกน้ำดื่ม จำนวน 1 ราย เปรียบเทียบปรับรายละ 6,000 บาท จำนวน 4 ราย ทั้งนี้ กรมฯ จะส่งเจ้าหน้าที่ออกตรวจสอบสถานที่ท่องเที่ยว สถานีขนส่ง และสถานีรถไฟ ตลอดช่วงเวลาเทศกาลสงกรานต์ เพื่อให้ความมั่นใจว่าประชาชนจะได้รับความเป็นธรรม
นอกจากนี้ ได้ทำการตรวจสอบการปิดป้ายแสดงราคาจำหน่ายปลีกน้ำดื่มบรรจุขวด ส่วนใหญ่จำหน่าย 10 บาท เป็นไปตามราคาที่ กรมฯ ขอความร่วมมือ แต่บางร้านแสดงราคาจำหน่ายปลีกเกินกว่ากำหนด เจ้าหน้าที่จึงขอความร่วมมือ ให้ทางร้านปรับราคาจำหน่ายปลีกลดลงเหลือขวดละ 10 บาท ซึ่งทางร้านยินดีให้ความร่วมมือ ทั้งนี้ หากพบการกระทำผิดดังกล่าว สามารถร้องเรียนได้ที่สายด่วนกรมการค้าภายใน 1569 ตลอด 24 ชั่วโมง
กรมจะจัดส่งเจ้าหน้าที่ไปตรวจสอบและหากพบการกระทำความผิดจะดำเนินการตามกฎหมายอย่างเคร่งครัด กรณีไม่ปิดป้ายแสดงราคามีโทษปรับไม่เกิน 10,000 บาท กรณีจำหน่ายสินค้าราคาสูงเกินสมควร กักตุนสินค้าและปฏิเสธการจำหน่ายต้องโทษจำคุก 7 ปี ปรับไม่เกิน 140,000 บาท หรือทั้งจำทั้งปรับ

ที่มา INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
