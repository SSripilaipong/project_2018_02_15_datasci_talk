สงกรานต์นี้ ปตท.ปรับลดราคาขายปลีกก๊าซ NGV ลง 10 สตางค์ต่อ กก. หลังต้นทุนเนื้อก๊าซลดลง
นายชวลิต พันธ์ทอง ประธานเจ้าหน้าที่ปฏิบัติการกลุ่มธุรกิจโครงสร้างพื้นฐาน บริษัท ปตท. จำกัด (มหาชน)  เปิดเผยว่า ปตท. เตรียมปรับลดราคาขายปลีกก๊าซธรรมชาติสำหรับยานยนต์ (NGV) ลงประมาณ 10 สตางค์/กิโลกรัม (กก.) จากเดิมอยู่ที่ 13.47 บาท/กก. เพื่อเป็นของขวัญให้กับประชาชนเนื่องในเทศกาลสงกรานต์ โดยจะมีผลภายในวันที่ 12 หรือ 13 เม.ย.

โดยการปรับลดราคา NGV ครั้งนี้ถือเป็นครั้งที่ 2 ต่อเนื่องจากวันที่ 16 มี.ค.ที่ผ่านมา ที่ ปตท. ปรับลดราคาขายปลีก NGV ลง 3 สตางค์/กก. หลังจากต้นทุนเนื้อก๊าซธรรมชาติปรับลดลง ทาง ปตท. จึงส่งผ่านราคาไปให้ผู้ใช้รถ โดยที่ ปตท. ยังต้องแบกรับภาระ NGV เดือนละ 230 ล้านบาท จากการชดเชยราคาขายปลีก NGV ให้กับรถสาธารณะและแท็กซี่โดยจำหน่ายที่ราคา กก. ละ 10 บาท ทั้งนี้มองว่าแม้จะมีการปรับลดราคาขายปลีก NGV ลง แต่ ปตท. คาดว่ายอดการใช้ก๊าซ NGV ไม่เพิ่มขึ้น จากราคาน้ำมันที่ปรับลดลง โดยปีนี้ยอดขาย NGV คาดว่าจะใกล้เคียงปีก่อนที่ 8,400 ตัน/วัน
ขณะที่ความคืบหน้าแผนการขายสถานีบริการ NGV จำนวน 500 แห่ง นั้น เนื่องจาก ปตท. ต้องการเป็นผู้ขายส่ง NGV เท่านั้น จึงมีแผนที่จะขายสถานี NGV ออกไป โดยคงสถานี NGV ตามแนวท่อเอาไว้ ซึ่งปัจจุบันสถานี NGV ทั้ง 500 แห่งเป็นสถานี NGV ที่ ปตท. เป็นเจ้าของเอง 400 แห่ง อย่างไรก็ตาม ขณะนี้ยังไม่ได้ดำเนินการขายสถานี NGV ออกไปแต่อย่างใด

ที่มา INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
