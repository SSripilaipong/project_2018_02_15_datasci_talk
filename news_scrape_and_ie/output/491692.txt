คึกคักรับเปิดเทอม! ห้างค้าปลีกกระหน่ำลดราคาจำหน่าย  ‘ชุดนักเรียน’  และอุปกรณ์การเรียน
จากการสำรวจการจำหน่ายสินค้า ในช่วงก่อนเปิดเทอมภายในห้างค้าปลีกย่านลาดพร้าว พบว่า ทางห้างได้มีการจัดเตรียมสินค้าชุดนักเรียน และอุปกรณ์การเรียนต่าง ๆ มาวางจำหน่ายเพื่อให้ผู้ปกครองได้เลือกซื้อแล้ว โดยมีการกำหนดราคาพิเศษ เพื่อให้สามารถเลือกซื้อได้ในราคาไม่สูงนัก

ด้าน  นางสาว สลิลลา สีหพันธุ์ รองประธานกรรมการบริหาร ฝ่ายกิจการบรรษัท เทสโก้ โลตัส  กล่าวว่า จากสภาวะเศรษฐกิจที่ผันผวนในปีนี้ ทำให้เทสโก้ โลตัสเห็นถึงความจำเป็นของผู้ปกครองที่ต้องประหยัดค่าใช้จ่ายในการซื้อสินค้าในช่วงเปิดเทอม ปีนี้จึงมีนโยบายปรับลดราคาสินค้าลงทั้งชุดนักเรียน รองเท้า ถุงเท้านักเรียน ฯลฯ
นอกจากนี้ยังมีโปรโมชันเสริม เพื่อให้ลูกค้าประหยัดมากยิ่งขึ้นด้วย อาทิ รองเท้านักเรียนราคาเริ่มต้น 99 บาท กระเป๋าเป้ลายการ์ตูน ราคา 99 บาท , โปรโมชันอุปกรณ์เครื่องเขียน ซื้อ 1 แถม 1 ซื้อ 3 จ่าย 2 ชุดชั้นในเด็ก ราคาเริ่มต้น 19 บาท นอกจากนี้ยังร่วมมือกับซัพพลายเออร์จัดโปรโมชันของแถม เช่น ซื้อสินค้ายูนิลีเวอร์ที่ร่วมรายการมูลค่า 299 บาทขึ้นไป รับถุงเท้านักเรียนมูลค่า 39 บาทฟรี 1 คู่ ตั้งแต่วันที่ 28 เมษายน ถึง 11 พฤษภาคม นี้ เป็นต้น
“ที่เทสโก้ โลตัส จำหน่ายสินค้าที่เกี่ยวข้องกับการเรียนรวมกว่า 1 หมื่นรายการ ทั้งชุดนักเรียน ถุงเท้า รองเท้า กระเป๋า เครื่องเขียน ฯลฯ ซึ่งปีนี้ด้วยสภาพเศรษฐกิจที่ผันผวน ทำให้บริษัทตัดสินใจปรับลดราคาสินค้าลงอีก เพื่อช่วยผู้ปกครองประหยัดค่าใช้จ่าย ไม่ว่าจะเป็น ชุดนักเรียนราคาเริ่มต้น 59 บาท รองเท้าเริ่มต้น 99 บาท กระเป๋าเป้เริ่มต้น 99 บาท เป็นต้น”
อย่างไรก็ตาม ในช่วงปลายเดือนเมษายนนี้ กรมการค้าภายใน กระทรวงพาณิชย์ จะจัดงานลดค่าครองชีพเพื่อผู้ปกครอง ในช่วงใกล้ช่วงเปิดเทอม โดยจะจัดงาน “เทใจ..คืนสุข ต้อนรับเปิดเทอม” ขึ้น ในวันที่ 28 เมษายน – 10 พฤษภาคม ร่วมกับห้างสรรพสินค้า และห้างค้าปลีกกว่า 13,000 สาขาทั่วประเทศ จัดรายการลดราคาสินค้าชุดนักเรียนและอุปกรณ์การเรียนต่าง ๆ ตั้งแต่ร้อยละ 30 – 70 ซึ่งจะช่วยลดค่าครองชีพของประชาชน หลังมีการใช้จ่ายไปมากในช่วงเทศกาลสงกรานต์ได้

ที่มา  INN
ขอบคุณข้อมูลเพิ่มเติม  ฐานเศรษฐกิจ
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
