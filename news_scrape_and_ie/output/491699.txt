พลิกวิกฤตแล้ง!  ชาวนาหันปลูก  ‘หน่อไม้ฝรั่ง’  ขาย ชี้ ได้กำไรมากกว่าปลูกข้าว แถมเก็บเกี่ยวผลผลิตได้ ยาวนาน 5-9 ปี
วันที่ 24 เมษายน 2559 ที่ผ่านมา ผู้สื่อข่าวรายงานว่า จากสถานการณ์ภัยแล้งที่สร้างความเดือดร้อนให้กับชาวนาในตำบลตลุก อำเภอสรรพยา จังหวัดชัยนาท ที่ไม่สามารถทำนาได้ตามปกติจากสภาวะการขาดน้ำ มีชาวนาส่วนหนึ่งที่หาทางต่อสู้กับภัยแล้งเพื่อหาอาชีพเสริมเลี้ยงครอบครัว โดยนายอัตติพร นิลกำแหง อายุ 45 ปี ได้หันมาปลูกหน่อไม้ฝรั่ง ที่ใช้น้ำน้อยและดูแลง่าย โดยการปลูกเพียงครั้งเดียว ใช้เวลาประมาณ 4 เดือน สามารถเก็บเกี่ยวผลผลิตได้ ยาวนานถึง 5-9 ปี

อีกทั้งปรับเปลี่ยนการสูบน้ำราดแบบเดิมเป็นระบบสปริงเกอร์ และระบบน้ำหยดผสมผสานกัน ทำให้สามารถประหยักน้ำลงได้กว่าปกติถึง 10 เท่า อีกทั้งผลผลิตก็สามารถขายได้กิโลกรัมละ 60-75 บาท ซึ่งเป็นผลตอบแทนที่คุ้มค่าการลงทุนกว่าการปลูกข้าว

นายอัตติพร เปิดเผยอีกว่า เคล็ดลับการปลูกหน่อไม่ฝรั่งให้ได้ผลผลิตดีนั้น ต้องไม่ใช้ยาฆ่าหญ้าโดยเด็ดขาด เพราะต้นหน่อไม้จะตายห้ามนำมูล ไก่ เป็ด ค้างคาวใส่ เพราะจะทำให้หน่อไม้ฝรั่งออกดอกมาก ก้านดอกยาว กางโด่เด่ ไม่สวยงาม ให้ใช้เฉพาะ มูลวัวผสม แกลบดิบเก่าใส่เท่านั้น และที่สำคัญห้ามใช้แกลบดำ เพราะพืชตระกูลกินหน่อจะไม่เติบโต

โดยปัจจุบันนายอัตติพรสามารถสร้างกำไรได้ถึงวันละ 1 พัน บาท ต่อ 1 ไร่ ซึ่งเป็นทางออกที่น่าสนใจในการต่อสู้กับภัยแล้งของเกษตรกรไทย โดยที่นายอัตติพรยินดีให้คำแนะนำสำหรับผู้ที่ต้องการเข้ามาศึกษาเรียนรู้ด้วย

ติดตามข่าวที่น่าสนใจอื่นๆ ได้ที่  news.mthai.com
MThai News
