‘อาคม’ เผย ครม.มีมติอนุมัติโครงการก่อสร้าง รถไฟทางคู่  เส้นทางประจวบคีรีขันธ์-ชุมพรแล้ว
นายอาคม เติมพิทยาไพสิฐ รัฐมนตรีว่าการกระทรวงคมนาคม  เปิดเผยว่า ที่ประชุมคณะรัฐมนตรี (ครม.) มีมติอนุมัติโครงการก่อสร้างรถไฟทางคู่ เส้นทางประจวบคีรีขันธ์-ชุมพรแล้ว

ด้าน  นายกมล ตั้งจิตเจริญชัย รองผู้ว่าการการรถไฟแห่งประเทศไทย (รฟท.)  เปิดเผยว่า รฟท.เตรียมเปิดประมูลและเคาะราคาโครงการรถไฟทางคู่ ช่วงประจวบคีรีขันธ์-ชุมพร ระยะทาง 167 กม. วงเงิน 1.7 หมื่นล้านบาทได้ประมาณต้นเดือน ส.ค.นี้ โดยวิธีประมูลผ่านทางอิเล็กทรอนิกส์ (e-Auction)
หลังจากนี้ รฟท.จะเปิดร่างประกวดราคาและเงื่อนไข (TOR) โครงการรถไฟทางคู่ช่วงประจวบคีรีขันธ์-ชุมพร ในเวบไซด์ของ รฟท. เพื่อเปิดรับฟังความคิดเห็นระยะเวลา 5-7 วัน หากไม่มีผู้คัดค้าน รฟท.ก็จะเปิดขายซองประกวดราคา และให้ยื่นซองประมูลได้ประมาณปลายเดือน พ.ค.นี้
สำหรับโครงการรถไฟทางคู่อีก 3 เส้นทาง ได้แก่  ช่วงมาบกะเบา-ชุมทางถนนจิระ ระยะทาง 132 กม. วงเงิน 2.98 หมื่นล้านบาท ช่วงลพบุรี-ปากน้ำโพ ระยะทาง 148 กม. วงเงิน 2.48 หมื่นล้านบาท ช่วงนครปฐม-หัวหิน ระยะทาง 165 กม. วงเงิน 2.03 หมื่นล้านบาท คาดว่าจะนำเข้าเสนอต่อที่ประชุมครม.เพื่อพิจารณาอนุมัติโครงการ ในอีก 1-2 สัปดาห์ และคาดว่าจะเปิดประมูลเคาะราคาได้ในเดือนก.ย. นี้ ด้วยวิธี e-Auction เหมือนกัน
ส่วนโครงการรถไฟทางคู่ ช่วงหัวหิน-ประจวบคีรีขันธ์ ระยะทาง 90 กม. วงเงินประมาณ 9,437 ล้านบาท ซึ่งอยู่ในกลุ่มของโครงการระยะที่ 2 แต่กระทรวงคมนาคมดึงมาดำเนินการเพื่อให้เส้นทางนี้เชื่อมต่อจากโครงการระยะแรก โดยขณะนี้รอนำเสนอให้คณะกรรมการผู้ชำนาญการพิจารณารายงานผลกระทบสิ่งแวดล้อม (คชก.) เห็นชอบรายงานการจัดทำด้านสิ่งแวดล้อม (EIA) ในต้นเดือน พ.ค.หลังจากผ่านความเห็นขอบในชั้นตอนอนุกรรมการแล้ว โดยคาดว่ารถไฟทางคู่ ช่วงหัวหิน-ประจวบคีรีขันธ์จะเปิดประมูลได้ในเดือน ธ.ค.นี้

ขอบคุณข้อมูล  ข่าวหุ้น
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
