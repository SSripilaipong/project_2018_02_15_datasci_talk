Intel  ผู้ผลิตชิปรายใหญ่ของโลก ประกาศปรับลดพนักงาน 12,000 ตำแหน่งทั่วโลก หวังช่วยลดค่าใช้จ่ายของบริษัท
อินเทล คอร์ป ผู้ผลิตชิปรายใหญ่ของโลก ประกาศปรับลดพนักงาน 12,000 ตำแหน่ง เพื่อตอบสนองต่อยอดขายในตลาดคอมพิวเตอร์ที่ลดลง และปรับธุรกิจให้เน้นไปที่คลาวด์คอมพิวติ้งและสมาร์ทดีไวซ์มากขึ้น

อินเทล เปิดเผยในระหว่างการรายงานผลประกอบการประจำไตรมาสที่ผ่านมาว่า เตรียมปรับลดจำนวนพนักงานลง 12,000 ตำแหน่ง หรือคิดเป็นประมาณ 11% ของจำนวนพนักงานทั้งหมด โดยไบรอัน เคอร์ซานิค ประธานเจ้าหน้าที่บริหารของอินเทล กล่าวผ่านแถลงการณ์ว่า ขณะนี้กำลังวิวัฒนาการจากบริษัทคอมพิวเตอร์ส่วนบุคคล ไปเป็นบริษัทที่มีบทบาทในธุรกิจคลาวด์ และอุปกรณ์อัจฉริยะที่เชื่อมต่อกับอินเตอร์เน็ตจำนวนหลายพันล้านเครื่อง
โดยจะดำเนินการลดพนักงานไปจนถึงกลางปี 2560 และจะมีการควบรวมสำนักงานที่บริษัทมีอยู่ทั่วโลก อย่างไรก็ดี ยังไม่มีการเปิดเผยว่า การลดพนักงานจะเกิดขึ้นในส่วนใดบ้าง โดยอินเทลมีสำนักงานใหญ่อยู่ที่เมืองซานตา คลารา รัฐแคลิฟอร์เนีย และมีโรงงานผลิตอยู่ที่รัฐโอเรกอนและอริโซนา สหรัฐอเมริกา รวมถึงในจีน เม็กซิโก อิสราเอล และไอร์แลนด์
ทั้งนี้ บริษัทคาดการณ์ว่าการปรับโครงสร้างในครั้งนี้จะช่วยลดค่าใช้จ่ายได้ 750 ล้านดอลลาร์สหรัฐฯ ในปีนี้ และ 1.4 พันล้านดอลลาร์สหรัฐฯ ไปจนถึงกลางปี 2560 ซึ่งแผนการปรับลดพนักงานในครั้งนี้ นับเป็นการลดพนักงานครั้งใหญ่สุดของอินเทลนับตั้งแต่ช่วงปี 2548-2551 ซึ่งบริษัทต้องปรับตัวเพื่อรับมือกับวิกฤติเศรษฐกิจโลก และการแข่งขันที่ส่งผลกระทบกับการเติบโต เคอร์ซานิค กล่าวว่า บริษัทไม่ได้ต้องการเพียงลดค่าใช้จ่ายด้วยการลดพนักงาน แต่พยายามจะจัดระเบียบทรัพยากรเพื่อหันไปให้ความสำคัญในด้านที่สามารถเติบโตได้ดีในอนาคต

ขอบคุณข้อมูล  ฐานเศรษฐกิจ
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
