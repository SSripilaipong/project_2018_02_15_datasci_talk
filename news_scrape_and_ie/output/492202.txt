ร้อนจัด! กฟผ. เผย  ยอดใช้ไฟ พีคสูง 3 วันติด ทุบสถิติครั้งที่ 5 ปี 59 แตะ 29,249.4 เมกะวัตต์
นายสุนชัย คำนูณเศรษฐ์ ผู้ว่าการการไฟฟ้าฝ่ายผลิตแห่งประเทศไทย (กฟผ.)  เปิดเผยว่า วันนี้ (27 เม.ย.59) เวลา 14.33 น. ปริมาณการใช้ไฟฟ้าสูงสุด หรือ พีค (Peak) อยู่ที่ 29,249.4 เมกะวัตต์ ทำลายตัวเลขการใช้ไฟฟ้าสูงสุดในปีนี้ เป็นครั้งที่ 5 เมื่อเทียบกับปี 2558 ที่อุณหภูมิ 38 องศาเซลเซียส และเป็นการใช้ไฟฟ้าพีคสูง 3 วันติดต่อกัน ซึ่งสูงขึ้นจากพีค ครั้งที่ 4 เมื่อวันที่ 26 เมษายน 2559 ที่ผ่านมา ที่ 29,004.6 เมกะวัตต์ สาเหตุสำคัญมาจากสภาพอากาศที่ร้อนจัดในหลายพื้นที่ และเป็นช่วงวันทำงานปกติ ประกอบกับเป็นช่วงเวลาปิดภาคเรียน จึงมีการใช้ไฟฟ้าทั้งภาคอุตสาหกรรม บริการ และบ้านอยู่อาศัยเพิ่มขึ้น

ขณะที่ สถานการณ์การใช้ไฟฟ้า กรมอุตุนิยมวิทยา พยากรณ์ว่า ในเดือนเมษายน ไทยจะมีอากาศร้อนจัด จากนั้น จะเข้าสู่ช่วงวันหยุดในเดือนพฤษภาคม ในวันแรงงานแห่งชาติ วันฉัตรมงคล และวันพืชมงคล ซึ่งจะมีผลให้ความต้องการใช้ไฟฟ้าลดลง และตั้งแต่กลางเดือนพฤษภาคมเป็นต้นไป จะเริ่มมีฝนตกและอากาศเย็นลง ทำให้การใช้ไฟฟ้าลดลงตามไปด้วย
ดังนั้น กฟผ. จึงขอความร่วมมือประชาชนช่วยกันประหยัดไฟฟ้าตามมาตรการ “ปิด – ปรับ – ปลด – เปลี่ยน” วันละ 1 ชั่วโมง ในช่วงเวลา 14.00 – 15.00 น. เป็นเวลา 2 เดือน ตั้งแต่ 20 มีนาคม – 20 พฤษภาคม 2559 โดยปิดไฟดวงที่ไม่ใช้ ปรับลดอุณหภูมิเครื่องปรับอากาศมาอยู่ที่ระดับ 26 องศาเซลเซียส ซึ่งจะช่วยลดการใช้ไฟฟ้าได้มาก ร่วมกับการปลดปลั๊กเครื่องใช้ไฟฟ้าที่ไม่ใช้งาน และเปลี่ยนมาใช้อุปกรณ์ที่ประหยัดไฟฟ้า ซึ่งมาตรการดังกล่าวจะช่วยลดการใช้พลังงานไฟฟ้าของประเทศได้เป็นอย่างดี

ที่มา  INN
