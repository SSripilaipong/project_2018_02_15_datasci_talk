มติเฟดคงอัตราดอกเบี้ยระยะสั้นที่ 0.25 – 0.50% หลังเศรษฐกิจยังชะลอ เงินเฟ้ออยู่ในระดับต่ำกว่าเป้าหมาย
คณะกรรมการกำหนดนโยบายการเงิน (FOMC) ของธนาคารกลางสหรัฐฯ (เฟด) มีมติไม่เป็นเอกฉันท์ในการประชุมเมื่อวานนี้ ให้คงอัตราดอกเบี้ยระยะสั้นอยู่ในช่วง 0.25 – 0.50% ตามที่ตลาดการเงินคาดการณ์กันไว้ หลังจากปรับขึ้นอัตราดอกเบี้ยในเดือนธันวาคมปีที่แล้วเป็นครั้งแรก นับตั้งแต่เดือนมิถุนายน 2006

ทั้งนี้ ในแถลงการณ์ของเฟดได้ระบุว่า การใช้จ่ายในภาคครัวเรือนลดลง แม้รายได้และความเชื่อมั่นจะเพิ่มสูงขึ้น จึงส่งผลให้ภาพรวมเศรษฐกิจมีความชะลอตัวลง รวมทั้งอัตราเงินเฟ้อจะยังคงอยู่ต่ำกว่าเป้าหมายในระยะยาวของเฟดที่ระดับ 2% โดยถูกกระทบจากการลดลงของราคาน้ำมันและดัชนีราคา แต่เฟดมีความเชื่อมั่นว่าอัตราเงินเฟ้อจะดีดตัวแตะ 2% ในระยะกลาง
นอกจากนี้ ด้านนักวิเคราะห์ได้ระบุว่า เฟดไม่ได้ระบุถึงดุลความเสี่ยง ซึ่งเป็นการบ่งบอกถึงความกังวลเกี่ยวกับการขยายตัวทั้งในสหรัฐฯ และในต่างประเทศ อีกทั้งยังเป็นสัญญาณว่าเฟดจะยังไม่ปรับขึ้นดอกเบี้ยในเดือนมิถุนายน 2559 แต่น่าจะมีการปรับขึ้นในเดือนกันยายนเป็นครั้งแรก และครั้งที่ 2 ในเดือนธันวาคม
อย่างไรก็ตาม ผลการประชุมเฟดในเมื่อวานนี้ มีเพียง นางเอสเธอร์ จอร์จ เป็นกรรมการ FOMC ที่ลงมติให้เฟดขึ้นอัตราดอกเบี้ย 0.25% ซึ่งจะทำให้อัตราดอกเบี้ยอยู่ในช่วง 0.50 – 0.75%

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
