ปชช.แห่ใช้สิทธิ์  ‘ลดค่าโอน-จดจำนอง’  วันสุดท้าย ขณะ คลังยันไม่ต่ออายุมาตรการ เชื่อ ภาคอสังหาฯเริ่มฟื้นตัวแล้ว
หลังจากมีมาตรการการกระตุ้นเศรษฐกิจภาคอสังหาริมทรัพย์ของรัฐบาล โดยลดค่าธรรมเนียมการโอนจากเดิม 2% เหลือ 0.01% และค่าธรรมเนียมการจดจำนองจากเดิม 1% เหลือ 0.01% และจะสิ้นสุดในวันนี้ 28 เม.ย.59 ซึ่งพบว่าสำนักงานที่ดินหลายแห่งในจังงหวัดปทุมธานี มีประชาชนเดินทางไปทำธุรกรรมกันเป็นจำนวนมาก เช่นเดียวกันกับสำนักงานที่ดินในกรุงเทพมหานครทุกสาขา ที่มีประชาชนเดินทางมาตั้งแต่ช่วงเช้า

โดย  นายสำเริง ม่วงสังข์ โฆษกสำนักงานที่ดินกรุงเทพมหานคร  เปิดเผยว่า สัปดาห์สุดท้ายของมาตรการลดค่าโอนค่าจดจำนองทำให้บางสำนักงานมีผู้ใช้บริการมากถึง 600 ราย จากปกติแค่วันละ 100 รายเท่านั้น ทั้งนี้ หากเทียบกับ 6 เดือนก่อนมีมาตรการ พบว่าเฉพาะสำนักงานที่ดินในกรุงเทพฯ 17 แห่ง ผู้ใช้บริการสูงขึ้นเฉลี่ยร้อยละ 23 และยอดรวมผู้มาใช้บริการตั้งแต่วันแรกที่เริ่มมาตรการถึงวันที่ 26 เม.ย.2559 อยู่ที่ 331,137 คน โดยจำนวนนี้มีผู้ใช้สิทธิ์มาตรการลดค่าโอนค่าจดจำนอง 129,536 คน

อย่างไรก็ตาม หลังสิ้นสุดมาตรการดังกล่าว ทางกระทรวงการคลังยืนยันว่า จะไม่มีการต่อมาตรการลดค่าธรรมเนียมการโอนและการจดจำนอง เนื่องจากเป็นมาตรการที่ใช้ระยะเวลานานมา 6 เดือน รวมถึงเชื่อว่า ภาคอสังหาฯเริ่มมีการฟื้นตัวแล้ว

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
