ลูกจ้างเตรียมเฮ! ภาคเอกชนพร้อมให้ปรับขึ้น  ‘ค่าแรงขั้นต่ำ’  แต่จะต้องไม่เป็นอัตราเดียวกันทั่วประเทศ
คณะกรรมการร่วมภาคเอกชน 3 สถาบัน หรือ กกร. มีมติเห็นว่า สามารถปรับขึ้นค่าแรงงานขั้นต่ำได้ แต่ไม่ควรมีอัตราเดียวกันทั่วประเทศ โดยให้คณะกรรมการค่าจ้างกลาง พิจารณาตามข้อเสนอของคณะอนุกรรมการค่าจ้างจังหวัดเป็นหลัก เพราะแต่ละพื้นที่มีผลประกอบการ และลักษณะการจ้างงานแตกต่างกัน
รวมทั้งให้นำจีดีพีอัตราเงินเฟ้อ และความพร้อมของนายจ้าง มาเป็นปัจจัยประกอบการพิจารณา โดยขอให้รัฐบาลสนับสนุนการเพิ่มประสิทธิภาพแรงงานให้สอดคล้องกับค่าแรงที่ปรับสูงขึ้น และการปรับขึ้นค่าแรงงานขั้นต่ำต้องคำนึงถึงขีดความสามารถทางการแข่งขันของประเทศด้วย ทั้งนี้ กกร.ยังกังวลต่อปัญหาภัยแล้งที่รุนแรง จะส่งผลให้การใช้จ่ายของประชาชนชะลอตัวลง และการแข็งค่าของเงินบาท อาจส่งผลกระทบต่อการส่งออก
ขณะที่ นายนพพร เทพสิทธา ประธานสภาผู้ส่งสินค้าทางเรือแห่งประเทศไทย ระบุว่า แม้กระทรวงพาณิชย์ได้รายงานการส่งออกเดือนมีนาคมที่ผ่านมา ขยายตัวขึ้น 1.3 % แต่ยังมีปัจจัยเสี่ยงจากภาวะเศรษฐกิจโลก และหลายฝ่ายยังประเมินภาพรวมการส่งออกปีนี้จะติดลบ ดังนั้นสภาผู้ส่งสินค้าทางเรือฯ จะยังคงเป้าหมายการส่งออกปีนี้ ขยายตัวที่ 0-2 % ส่วนปัญหาค่าเงินบาทที่แข็งค่ามากกว่าฟิลิปปินส์ และเวียดนาม ต้องการให้รัฐบาลดูแลไม่ให้เงินบาทแข็งค่าจนเกินไป เพราะจะกระทบต่อการส่งออกของไทย

ขอบคุณข้อมูล  ch7
เตรียมลุ้น! ปลัดก.แรงงาน เผย เล็งปรับขึ้น  ‘ค่าแรงขั้นต่ำ’  เป็นครั้งแรกในรอบ 3 ปี คาดได้ข้อสรุป มิ.ย.นี้
หม่อมหลวงปุณฑริก สมิติ ปลัดกระทรวงแรงงาน ในฐานะประธานคณะกรรมการค่าจ้าง  เปิดเผยว่า สำหรับการปรับขึ้นค่าจ้างแรงงาน ขณะนี้อยู่ในขั้นตอนการการศึกษา โดยพิจารณาจาก 3 ปัจจัยหลัก คือ เศรษฐกิจในพื้นที่ ทั้งค่าครองชีพ ราคาสินค้า ความสามารถของนายจ้าง ประกอบกับการไม่ปรับขึ้นค่าจ้างขั้นต่ำมาต่อเนื่อง 3 ปีติดต่อกัน ปีนี้น่าจะมีโอกาสปรับขึ้น โดยคาดว่าจะได้ข้อสรุปในเดือนมิถุนายนนี้

ส่วนข้อเสนอของแรงงานที่ให้ปฎิรูปประกันสังคมให้เป็นองค์กรอิสระ ปลัดกระทรวงแรงงาน เปิดเผยว่า สำนักงานประกันสังคม มีการบริหารระบบราชการที่มีความคุ้มค่ามากที่สุดอยู่แล้ว และที่ผ่านมาสามารถบริหารเงินกองทุนประกันสังคมได้อย่างมีประสิทธิภาพ อย่างไรก็ตาม สำนักงานประกันสังคมกำลังปฎิรูปหน่วยลงทุน ให้มีความเป็นมืออาชีพมากขึ้น
ส่วนด้านการชำระเงิน กำลังจะสามารถให้บริการผ่านร้านสะดวกซื้อ และธนาคารได้ในอนาคตอันใกล้นี้ นอกจากนี้ ปลัดกระทรวงแรงงาน ยังเปิดเผยว่า รัฐมนตรีว่าการกระทรวงแรงงานมอบหมายให้ไปสำรวจหนี้สินของแรงงาน และหาวิธีช่วยเหลือต่อไป โดยกลุ่มแรกที่จะให้ความช่วยเหลือ คือแรงงานในระบบประกันสังคม 11 ล้านคน

ขอบคุณข้อมูล  morning-news
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
