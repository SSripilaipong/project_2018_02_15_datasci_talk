ครม.มีมติรวมเดิน รถไฟฟ้า  เตาปูน-บางซื่อ ไว้ในสัมปทานสีน้ำเงินส่วนต่อขยาย
นายอาคม เติมพิทยาไพสิฐ รัฐมนตรีว่าการกระทรวงคมนาคม  เปิดเผยถึงผลการประชุม ครม.ว่า ที่ประชุมได้มีมติอนุมัติยกเลิกคัดเลือกเอกชนร่วมลงทุนงานระบบไฟฟ้า และรับจ้างดำเนินกิจการโครงการรถไฟฟ้าสายสีม่วง ช่วงเตาปูน – บางซื่อ ตาม พ.ร.บ.ว่าด้วยให้เอกชนร่วมงาน พ.ศ 2535 และให้โอนการเดินรถช่วงสถานีเตาปูน – บางซื่อ ระยะทาง 1 กิโลเมตร กลับไปรวมอยู่ในโครงการรถไฟฟ้าสายสีน้ำเงินส่วนต่อขยายเป็นสัญญาที่ 5
รวมถึงให้ยกเลิกมติ ครม.เมื่อวันที่ 28 ตุลาคม 2557 และวันที่ 19 เมษายน ที่มอบหมายให้คณะกรรมการคัดเลือกเอกชนลงทุนโครงการรถไฟฟ้าสายสีม่วงดำเนินการเจรจากับ บริษัท ทางด่วนและรถไฟฟ้ากรุงเทพ จำกัด (มหาชน) (BEM) อย่างไรก็ตาม ทางการรถไฟฟ้าขนส่งมวลชนแห่งประเทศไทย จะนำแนวทางของที่ประชุมคณะรัฐมนตรีเสนอให้กับ คณะกรรมการร่วมทุนภาครัฐและเอกชน (PPP) พิจารณา ซึ่งเบื้องต้นรูปแบบการลงทุนจะเป็นแบบ PPP Net Cost
โดยหากสามารถสรุปผลการเจรจาได้จะนำเสนอให้ ครม. พิจารณา เพื่อดำเนินการจัดตั้งคณะกรรมการมาตรา 35 ในการจัดทำร่างเอกสารประกวดราคาจัดหาเอกชนมาดำเนินโครงการและคาดว่าจะใช้ระยะเวลาประมาณ 18 – 21 เดือน ในการเชื่อมต่อเส้นทางทั้ง 2 โครงการที่สถานีบางซื่อ ส่วนค่าบริการระบบรถไฟฟ้าขนส่งทั้ง 2 สถานี จะมาเชื่อมต่อนั้น จะฟรีหรือไม่ ยังต้องเจรจาให้ได้ความชัดเจนก่อนเปิดให้บริการอย่างน้อยหนึ่งเดือน

ที่มา  INN
จับตา! จ่อชงแก้เดิน รถไฟฟ้า ช่วงรอยต่อ สถานีบางซื่อ-เตาปูน ชี้ การนำช่วงรอยต่อไปรวมสัญญารถไฟฟ้าสีน้ำเงินส่วนต่อขยาย แก้ปัญหาได้
การประชุมคณะกรรมการ การรถไฟฟ้าขนส่งมวลชนแห่งประเทศไทย (รฟม.) ครั้งที่ 5/2559 ได้ข้อสรุปการแก้ไขปัญหาการเดินรถไฟฟ้าช่วงสถานีบางซื่อ ของรถไฟฟ้าใต้ดิน MRT ถึงสถานีเตาปูน โครงการรถไฟฟ้าสายสีม่วง ที่จะเริ่มทดลองวิ่งในเดือน พ.ค.นี้ และเปิดเป็นทางการวันที่ 6 สิงหาคม
แนวทางที่จะเสนอ ครม. วันนี้ (3พ.ค.) คือ เจรจาแก้ไขสัญญาสัมปทานเดิมกับบริษัท ทางด่วนและรถไฟฟ้ากรุงเทพ จำกัด (มหาชน) หรือ BEM ขยายการเดินรถเพิ่มอีก 1 สถานี จากเดิมหัวลำโพง-บางซื่อ เป็นหัวลำโพง-เตาปูน อีกแนวทางคือ ให้นำช่วงรอยต่อ สถานีเตาปูน-บางซื่อ ระยะทาง 1 กิโลเมตร ไปรวมกับสัญญาโครงการรถไฟฟ้าสายสีน้ำเงินส่วนต่อขยาย บางซื่อ-ท่าพระ ขยายการเดินรถเพิ่ม 1 สถานี ซึ่งขณะนี้อยู่ระหว่างการพิจารณาของคณะกรรมการร่วมลงทุนภาครัฐและเอกชน (PPP) หาผู้เดินรถ โดยมองว่า แนวทางนี้มีความเป็นไปได้
ทั้งนี้ เพื่อให้ทันการเปิดทดลองเดินรถไฟฟ้าสายสีม่วง จะนำรถ ขสมก. มาวิ่งรับ-ส่ง ระหว่างสถานีบางซื่อ-เตาปูน และขบวนรถไฟสถานีบางซ่อน-บางซื่อ ช่วยขนส่งผู้โดยสารชั่วคราว ส่วนอัตราค่าโดยสาร น่าจะมีความชัดเจนภายใน 1 เดือน
ก่อนหน้านี้ รฟม. ไม่สามารถเจรจาหาข้อสรุปกับ BEM ในการให้ดำเนินการเดินรถระหว่างสถานีเตาปูน-บางซื่อได้ เพราะ BEM มองว่า หากต้องลงทุนเพิ่ม 1 สถานี แต่เก็บค่าโดยสาร เพิ่มเพียง 2 บาท จะทำให้บริษัทขาดทุนปีละ 2,000 ล้านบาท หากจะให้คุ้มทุนจะต้องอัตรา 9.50 บาทต่อกิโลเมตร ซึ่งรัฐไม่เห็นด้วย เพราะยิ่งเพิ่มภาระให้ประชาชน ส่วนการที่ BEM จะเดินให้ชั่วคราวเป็นเวลา 2 ปี ไม่สอดคล้องกับความต้องการของรัฐ ที่ต้องการใช้เดินรถจนถึงปี 2572 ซึ่งสิ้นสุดสัมปทานรถไฟฟ้าใต้ดิน MRT

ขอบคุณข้อมูล  voice tv
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
