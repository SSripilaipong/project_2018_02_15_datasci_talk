สู้ ภัยแล้ง ! เกษตรกรจ.สงขลาพลิกผืนนา หันปลูกพริกเขียวมันส่งออกนอก สร้างรายได้งาม
ที่ จ.สงขลา มีตัวอย่างของเกษตรกรที่ประสบความสำเร็จจากการพลิกผืนนาหันปลูกพริกเขียวมัน จนมีชีวิตความเป็นอยู่ที่ดีขึ้น จากที่เคยต้องแบกรับภาระหนี้สินธนาคารเนื่องจากรายได้ไม่พอกับค่าใช้จ่าย ในเรื่องของต้นทุนการผลิต

โดย  คุณอภิสิทธิ์ จิตพิทักษ์  อายุ 42 ปี เกษตรกรในพื้นที่หมู่ 3 ต.โรง อ.กระแสสินธุ์ จ.สงขลา ซึ่งปัจจุบันได้ใช้พื้นที่นา จำนวน 5 ไร่ จากเดิมที่เคยปลูกข้าว และได้หันมาปลูกพริกเขียวมันแทน โดยขณะนี้กำลังเก็บเกี่ยวผลผลิตพริกรอบที่ 3 จากที่ปลูกไว้ทั้งหมด 12,000 ต้น ซึ่งผลผลิตรอบที่ผ่านมาได้พริกถึง 1,800 กิโลกรัม ราคาอยู่ที่กิโลกรัมละ 30 – 40 บาท หรือเกือบ 60,000 บาทต่อรอบ

คุณอภิสิทธิ์  เปิดเผยว่า ในด้านของการตลาดนั้น มีแม่ค้ามารับซื้อถึงสวนเพื่อส่งไปขายที่มาเลเซียและสิงคโปร์ เนื่องจากชาวมาเลเซียและสิงคโปร์นิยมทาน เนื่องจากไม่เผ็ดมาก และอีกส่วนหนึ่งส่งโรงงานซอสทำปลากระป๋องในประเทศไทย นอกจากนี้ยังสร้างงานให้กับชาวบ้านจากการจ้างเก็บพริกกิโลกรัมละ 8 – 10 บาท อีกด้วย
สำหรับแรงบันดาลใจในการหันมาปลูกพริกนั้น สืบเนื่องจากตนเคยทำนามานานปีละกว่า 60 ไร่ แต่กลับไม่มีเงินเหลือ เพราะรายจ่ายมากอีกทั้งยังเป็นหนี้ธนาคาร จึงตัดสินใจหันมาปลูกพริกปรากฏว่า มีรายได้ที่ดีกว่าและต้นทุนก็น้อยกว่า จึงอยากเชิญชวนให้เกษตรกรที่สนใจหันมารวมกลุ่มกันปลูกพริก ซึ่งสามารถทำเป็นพืชทางเลือกปลูกแซมกับพืชอื่นๆ หรือปลูกพริกอย่างเดียวก็ได้

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
