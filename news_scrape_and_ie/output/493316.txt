ธปท.บังคับให้ธนาคารใช้บัตร  ATM แบบชิปการ์ด  แทนแทบแม่เหล็ก 16 พ.ค.นี้ ยันไม่มีการขึ้นค่าธรรมเนียมในการทำบัตร
นางทองอุไร ลิ้มปิติ รองผู้ว่าการด้านเสถียรภาพสถาบันการเงิน ธนาคารแห่งประเทศไทย (ธปท.)  เปิดเผยว่า ธปท.ได้ร่วมกับสมาคมธนาคารไทยในการปรับเปลี่ยนบัตร ATM แบบเดบิต จากแถบแม่เหล็กเป็นชนิดชิปการ์ด ตามมาตรฐานชิปการ์ดของไทย ตั้งแต่วันที่ 16 พฤษภาคม ปี 2559 นี้

และบัตร ATM บัตรเดบิตที่ออกโดยธนาคารพาณิชย์ทุกแห่งในประเทศ จะเป็นแบบชิปการ์ดสำหรับแบบเดิมที่เป็นแถบแม่เหล็กจำนวนประมาณ 60 ล้านใบ ที่ใช้อยู่ในปัจจุบัน จะมีการทยอยเปลี่ยนบัตรตามแบบมาตรฐานชิปการ์ดของไทย ภายในวันที่ 31 ธันวาคม ปี 2562 ซึ่งการดำเนินการดังกล่าว ถือว่าจะปรับเปลี่ยนในส่วนของมาตรฐานของประเทศไทย ถือเป็นก้าวสำคัญในการพัฒนาการต่อยอดชำระเงินในการส่งเสริมการใช้ E-Payment ในอนาคต
ทางด้าน  นายปรีดี ดาวฉาย นายกสมาคมธนาคารไทย  เปิดเผยว่า ในขณะนี้ ทางสมาคมธนาคารไทย ร่วมกับ ทางธนาคารแห่งประเทศไทย (ธปท.) ปรับเปลี่ยนระบบบัตร ATM เดบิตการ์ด เข้าสู่ระบบชิปการ์ดแทนบัตร ATM แถบแม่เหล็กที่ใช้อยู่ในปัจจุบัน ในวันที่ 16 พฤษภาคมนี้ พร้อมยืนยันว่า การเตรียมการของธนาคารพาณิชย์ มีความพร้อมเต็มที่ในการรองรับการเปลี่ยนบัตรของประชาชน
ซึ่งการเปลี่ยนบัตรดังกล่าว จะช่วยแก้ไขปัญหาการปลอมแปลงบัตรที่เกิดช่องโหว่จากแถบแม่เหล็ก ที่อาจโจรกรรมข้อมูลโดยวิธีสกิมมิ่ง (Skimming) พร้อมกันนี้ยืนยันว่า ค่าธรรมเนียมในการทำบัตร ATM จะยังคงเดิมในอัตราที่ไม่มีการเปลี่ยนแปลง เพราะทุกธนาคารพาณิชย์ ต่างมีการแข่งขันอยู่แล้ว ส่วนการจะป้องกันการสกิมมิ่งได้ 100% หรือไม่นั้น คงจะไม่สามารถทำได้เต็มที่ แต่ระบบดังกล่าวมีความปลอดภัยมากกว่าแถบแม่เหล็ก

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
