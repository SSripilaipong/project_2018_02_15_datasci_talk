ธ.ออมสิน  สนองนโยบายแก้ปัญหาหนี้นอกระบบของรัฐ จัดวงเงินกู้สูงสุดไม่เกินคนละ 2 แสน ในอัตราดอกเบี้ยต่ำ
จากการที่รัฐบาลมีนโยบายแก้ปัญหาหนี้นอกระบบ ล่าสุด กระทรวงการคลัง กำลังอยู่ระหว่างการพิจารณาให้สถาบันการเงินเฉพาะกิจของรัฐ ปล่อยสินเชื่อให้ประชาชนที่เป็นหนี้นอกระบบ โดยจะเสนอที่ประชุมคณะรัฐมนตรีพิจารณาในเร็วๆ นี้ ทั้งนี้ในส่วนของธนาคารออมสิน ซึ่งเป็นหนึ่งในสถาบันการเงินเฉพาะกิจของรัฐ ประกาศให้การสนับสนุนนโยบายดังกล่าว

โดยตั้งฝ่ายขึ้นมาดูแลเรื่องหนี้นอกระบบโดยเฉพาะ พร้อมประเมินเบื้องต้นว่า การเข้าไปให้ความช่วยเหลือจะต้องใช้เงินทั้งจากธนาคารออมสิน และธนาคารเพื่อการเกษตรและสหกรณ์การเกษตร หรือ ธ.ก.ส.รวมกันประมาณ 5 หมื่นล้านบาท คิดจากตัวเลขหนี้นอกระบบที่กระทรวงมหาดไทยเคยรวบรวมไว้ ที่ระบุว่า มีกลุ่มประชาชนเป็นหนี้นอกระบบประมาณ 1 ล้าน 3 แสนคน มีหนี้เฉลี่ยคนละประมาณ 5 หมื่นบาท โดยในส่วนของธนาคารออมสิน กำหนดวงเงินกู้สูงสุดไว้ไม่เกินคนละ 2 แสนบาท อัตราดอกเบี้ย ร้อยละ 0.75 ถึงร้อยละ 1 ต่อเดือน
ขณะที่ ธ.ก.ส.ได้เตรียมหน่วยงานรองรับการแก้ปัญหาหนี้นอกระบบไว้แล้ว ส่วนมาตรการที่กระทรวงการคลังจะเสนอคณะรัฐมนตรี นอกจากดึงเจ้าหนี้นอกระบบเข้ามาในระบบ ยังมีการผ่อนปรนหลักเกณฑ์ต่างๆ เพื่อให้เข้าถึงแหล่งเงินง่ายขึ้น

ขอบคุณข้อมูล  TNN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
