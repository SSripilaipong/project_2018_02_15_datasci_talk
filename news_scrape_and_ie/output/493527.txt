นายกฯ เร่งกระทรวงพาณิชย์เรียกค่าเสียหาย  ‘ทุจริตข้าวจีทูจี’  2หมื่นล้าน พร้อมฝากถึงข้าราชการ ให้กรณีดังกล่าวถือเป็นบทเรียนราคาแพง
พล.ต.สรรเสริญ แก้วกำเนิด โฆษกประจำสำนักนายกรัฐมนตรี  กล่าวถึงความคืบหน้ากรณีทุจริตระบายข้าวแบบรัฐต่อรัฐหรือ จีทูจี ว่า ขณะนี้กระทรวงการคลังได้มีหนังสือไปยังกระทรวงพาณิชย์ เพื่อบังคับทางปกครองให้นักการเมืองและข้าราชการ จำนวน 6 คน ที่เกี่ยวข้องกับเรื่องดังกล่าว ชดใช้ค่าเสียหายให้แก่รัฐ รวมจำนวน 2 หมื่นล้านบาท

ภายหลังจากที่กรมบัญชีกลางได้สรุปตัวเลขค่าเสียหายจากการระบายข้าวจำนวน 6.2 ล้านตัน ขณะนี้กระทรวงพาณิชย์อยู่ระหว่างตรวจสอบรายละเอียดทางกฎหมาย ซึ่งเมื่อได้ข้อสรุปแล้วก็จะมีหนังสือแจ้งไปยังผู้ที่ต้องชดใช้ค่าเสียหายต่อไป

นอกจากนี้  พล.อ.ประยุทธ์ จันทร์โอชา นายกรัฐมนตรี  ได้ฝากให้ข้าราชการทุกคน ถือกรณีดังกล่าวเป็นบทเรียนตัวอย่างที่มีราคาแพง เพื่อนำไประลึกเป็นข้อเตือนใจอยู่เสมอว่าจะต้องยืนข้างความถูกต้องมีความสุจริตเที่ยงตรงและยึดหลักกฎหมายในการปฏิบัติงานไม่ตกเป็นเครื่องมือของนักการเมืองหรือผู้แสวงหาผลประโยชน์จากราชการ

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
