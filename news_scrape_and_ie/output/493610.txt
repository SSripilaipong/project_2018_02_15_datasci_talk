กระทรวงพาณิชย์เตือน! คุมเข้มคนไทยร่วมมือ  ‘นอมินี’  เจอโทษหนักทั้งจำทั้งปรับ
นางอภิรดี ตันตราภรณ์ รัฐมนตรีว่าการกระทรวงพาณิชย์  เปิดเผยว่า ได้สั่งการให้หน่วยงานที่เกี่ยวข้องลงพื้นที่ตรวจสอบธุรกิจ เพื่อให้ความมั่นใจกับประชาชนและผู้ประกอบธุรกิจในพื้นที่ว่า จะไม่ถูกเอารัดเอาเปรียบในการประกอบธุรกิจ โดยใช้ตัวแทนอำพราง หรือ นอมินี โดยเฉพาะในพื้นที่ที่เป็นจังหวัดท่องเที่ยว เช่น ภูเก็ต ซึ่งขณะนี้ ยังไม่พบมีการกระทำความผิด ตาม พ.ร.บ.การประกอบธุรกิจของคนต่างด้าว แต่จะมีการเฝ้าระวังอย่างต่อเนื่อง เพราะเป็นพื้นที่เศรษฐกิจสำคัญ รวมทั้งในจังหวัดท่องเที่ยวอื่น ๆ ด้วย

อย่างไรก็ตาม เพื่อเป็นการดูแลประชาชน และผู้ประกอบธุรกิจในพื้นที่สร้างความเชื่อมั่นให้กับนักลงทุน จึงฝากเตือนคนไทยอย่าให้ความช่วยเหลือสนับสนุน หรือ ถือหุ้นแทนคนต่างด้าว เพื่อให้คนต่างด้าวประกอบธุรกิจโดยหลีกเลี่ยงหรือฝ่าฝืนกฎหมาย ซึ่งหากตรวจพบจะมีความผิด ต้องระวางโทษจำคุกไม่เกิน 3 ปี หรือปรับตั้งแต่ 100,000 – 1,000,000 บาท หรือ ทั้งจำทั้งปรับ และยังมีโทษปรับรายวันอีกวันละ 10,000 – 50,000 บาท จนกว่าจะเลิกฝ่าฝืนอีกด้วย

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
