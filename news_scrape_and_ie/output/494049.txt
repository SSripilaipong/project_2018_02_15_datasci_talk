ร้อนจัด! สนพ.เผย  ยอดใช้ไฟฟ้า ไตรมาสแรก ทุบสถิติเพิ่มขึ้น 7.5% หลังฝนทิ้งช่วง
นายทวารัฐ สูตะบุตร ผู้อำนวยการสำนักงานนโยบายและแผนพลังงาน (สนพ.)  เปิดเผยว่า ภาพรวมสถานการณ์น้ำมันและไฟฟ้าช่วงไตรมาสที่ 1 ของปี 2559 ทั้งประเทศมีการใช้พลังงานเพิ่มขึ้น เนื่องจากสภาพอากาศที่ร้อนจัดและปรากฏการณ์เอลนีโญเป็นเวลานาน และจากมาตรการกระตุ้นเศรษฐกิจภายในประเทศของรัฐบาล

โดยเฉพาะการใช้ไฟฟ้าเพิ่มขึ้น 43,278 ล้านหน่วย (กิกะวัตต์ชั่วโมง) เพิ่มขึ้นร้อยละ 6.6 ซึ่งล่าสุดเกิดพีคไฟฟ้าสูงสุด เมื่อวันที่ 28 เม.ย. 59 เวลา 14.23 น. อุณหภูมิเฉลี่ย 37.8 ที่ 29,407 เมกะวัตต์ สูงกว่าพีคไฟฟ้าปี 2558 อยู่ที่ 27,346 เมกะวัตต์ อยู่ 2,061 เมกะวัตต์ หรือ เพิ่มขึ้นร้อยละ 7.5 ของการใช้ไฟฟ้าจากภาคธุรกิจ อาคารสำนักงาน และ ครัวเรือน ซึ่งจากข้อมูลพบว่า ปริมาณการใช้ไฟฟ้าแยกรายสาขาแบ่งเป็นภาคอุตสาหกรรม ร้อยละ 44 ภาคครัวเรือน ร้อยละ 23 ภาคธุรกิจ ร้อยละ 19 กิจการขนาดเล็ก ร้อยละ 11 ภาคเกษตรกรรม และอื่น ๆ ร้อยละ 3
ส่วนภาพรวมสถานการณ์น้ำมันไตรมาสแรก การใช้น้ำมันดีเซลและเบนซินเพิ่มขึ้น 6.0% และ 12.2% ตามลำดับ จากราคาขายปลีกที่ลดลงอย่างต่อเนื่องตามราคาน้ำมันตลาดโลก และการปรับโครงสร้างราคาพลังงานให้สะท้อนต้นทุน สำหรับการใช้น้ำมันภาคขนส่งทางบก ในภาพรวมมีการใช้เพิ่มขึ้น 4.52% เป็นการเพิ่มขึ้นจากน้ำมันเบนซินและ ดีเซลที่ 5.95% และ 12.20% ตามลำดับ

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
