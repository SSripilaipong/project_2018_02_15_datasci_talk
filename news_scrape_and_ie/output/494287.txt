ประกาศ!  ปตท.ลดราคา NGV  เดือน พ.ค.ลง 73 สต./กก. พร้อมสนับสนุนนโยบายรัฐลอยตัวราคา NGV ตามต้นทุนที่แท้จริง
วันที่ 16พ.ค.59  นายสมเกียรติ เมสันธสุวรรณ ผู้ช่วยกรรมการผู้จัดการใหญ่ก๊าซธรรมชาติสำหรับยานยนต์ บริษัท ปตท.  เปิดเผยว่า ปตท.ได้ประกาศราคาขายปลีกก๊าซธรรมชาติสำหรับยานยนต์ (เอ็นจีวี) เดือนพ.ค. อยู่ที่ 12.63 บาทต่อกิโลกรัม (ก.ก. ) ซึ่งปรับลดลงจากเดือนก่อน 73 สต.ต่อ.ก. (สำหรับสถานีบริการฯ ในระยะทางไม่เกิน 50 กิโลเมตรจากสถานีจุดจ่ายก๊าซธรรมชาติหลัก เป็นราคารวมภาษีมูลค่าเพิ่ม แต่ไม่รวมภาษีบำรุงท้องถิ่น)
สำหรับสถานีบริการฯ ที่ระยะทางการขนส่งก๊าซฯ เกิน 50 กิโลเมตรขึ้นไปนับจากสถานีจ่ายก๊าซธรรมชาติหลัก ปตท. จะทยอยปรับอัตราค่าขนส่งก๊าซเพิ่มขึ้นเป็นแบบขั้นบันไดให้สอดคล้องกับมติคณะกรรมการบริหารนโยบายพลังงาน ( กบง.) ทำให้ราคาขายปลีกก๊าซเอ็นจีวีในบางพื้นที่ลดลงไม่เท่ากัน ซึ่งขึ้นอยู่กับระยะทางการขนส่งฯในแต่ละพื้นที่ ทั้งนี้การปรับลดราคาขายปลีกก๊าซเอ็นจีวีมีผลตั้งแต่วันที่ 16 พ.ค. 2559 เวลา 0.01 น. เป็นต้นไป
ทั้งนี้ ปตท. ยินดีสนับสนุนนโยบายของรัฐที่ต้องการให้ลอยตัวราคาเอ็นจีวีตามต้นทุนที่แท้จริง ซึ่งทำให้ราคาขายก๊าซเอ็นจีวีมีทั้งปรับราคาฯขึ้นหรือลดราคาฯตามต้นทุนก๊าซธรรมชาติที่เปลี่ยนแปลงในแต่ละเดือน การปรับราคาขายเอ็นจีวีในครั้งนี้เป็นการลดราคาขายฯ 3 ครั้งติดต่อกันนับตั้งแต่เริ่มใช้นโยบายราคาฯลอยตัวของรัฐตั้งแต่เดือนมีนาคมเป็นต้นมา นอกจากนี้การลอยตัวราคาเอ็นจีวีตามต้นทุนยังเป็นการสนับสนุนการเปิดเสรีสำหรับธุรกิจก๊าซเอ็นจีวี เพื่อให้ภาคเอกชนรายอื่นเข้ามาบทบาทในการดำเนินธุรกิจและเกิดการแข่งขันกันมากขึ้น ทำให้ผู้ใช้บริการได้รับประโยชน์สูงสุด

ขอบคุณข้อมูล  TNN
สนพ.คาด  NGV-LPG  เดือน พ.ค.ปรับลดลงต่อเนื่อง หลังราคาน้ำมันดิบในตลาดโลกลดลง
นายทวารัฐ สูตะบุตร ผู้อำนวยการสำนักงานนโยบายและแผนพลังงาน (สนพ.)  เปิดเผยว่า แนวโน้มราคาขายปลีกก๊าซธรรมชาติสำหรับยานยนต์ (เอ็นจีวี) ในเดือน พ.ค. มีโอกาสปรับลดลงต่อเนื่องตามราคาน้ำมันเตาอ้างอิงย้อนหลัง 12 เดือน ที่ปรับตัวลดลง และมีความเป็นไปได้สูงว่าราคาเอ็นจีวีในเดือน พ.ค. จะปรับตัวลดลงมากกว่าเดือน เม.ย. ที่ราคาปรับลดลง 11 สตางค์/กิโลกรัม (กก.) ขณะที่การประกาศราคาเอ็นวีจีอย่างเป็นทางการในเดือน พ.ค. จะมีขึ้นในวันที่ 16 พ.ค.นี้

ก่อนหน้านี้ ที่ประชุมคณะกรรมการบริหารนโยบายพลังงาน (กบง.) มีมติให้ปรับโครงสร้างราคาเอ็นจีวีและให้มีผลตั้งแต่วันที่ 21 ม.ค.ที่ผ่านมา โดยปล่อยให้ราคาลอยตัวราคาแบบมีเงื่อนไข คือ ราคาขายปลีกเอ็นจีวีต้องไม่เกิน 13.50 บาท/กก. แต่หากราคาสูงกว่า 13.50 บาท/กก. บริษัท ปตท. จะเข้าไปรับภาระชดเชยส่วนต่างราคาขายปลีกเอ็นจีวี โดยมาตรการดังกล่าวให้มีผลบังคับใช้ 6 เดือน หรือสิ้นสุดในวันที่ 15 ก.ค. 2559 ส่วนจะมีการทบทวนเงื่อนไขดังกล่าวหรือไม่ต้องขึ้นอยู่กับการพิจารณาของ กบง.
นายทวารัฐ  กล่าวว่า ราคาก๊าซหุงต้ม (แอลพีจี) ในเดือน พ.ค. มีแนวโน้มลดลงต่อเนื่องจากเดือน เม.ย.ที่ผ่านมาเช่นกัน ขณะที่กระทรวงพลังงานยังไม่มีนโยบายหรือคำสั่งอย่างเป็นทางการให้ทบทวนเงื่อนไขการช่วยเหลือประชาชนผู้มีรายได้น้อย และร้านค้า หาบเร่ แผงลอย ให้สามารถซื้อก๊าซแอลพีจีครัวเรือนได้ในราคา 18.13 บาท/กก. แม้ว่าในช่วงที่ผ่านมาจะมีผู้เข้ามาใช้สิทธิไม่มากนัก โดยเฉพาะกลุ่มคนมีรายได้น้อย

ขอบคุณข้อมูล  Money360
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
