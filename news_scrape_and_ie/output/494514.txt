สมคิด เผย  ไทยติดอันดับ 21 ของประเทศน่าลงทุน  หลังหลุดโผไป 2 ปี และเป็นอันดับ 2 ในอาเซียนรองจากสิงคโปร์
พ.อ.หญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี  เปิดเผยว่า เมื่อวานนี้ (10 พ.ค.) ในที่ประชุมคณะรัฐมนตรี  นายสมคิด จาตุศรีพิทักษ์ รองนายกรัฐมนตรี  ได้แจ้งถึงกรณีที่ บริษัท เอ.ที.เคียร์มีย์ (A.T.Kearney) ซึ่งเป็นที่ปรึกษาระดับโลก ได้เปิดเผยดัชนีความเชื่อมั่นการลงทุนระหว่างประเทศ ประจำปี 59 โดยพบว่า  ประเทศไทยติดอันดับที่ 21 ของประเทศที่มีความเชื่อมั่นด้านการลงทุน และในอาเซียนไทยยังเป็นอันดับ 2 รองจากสิงคโปร์ ซึ่งเมื่อ 2 ปีที่ผ่านมา ไทยไม่ติด 1 ใน 25 ของการจัดอันดับบริษัทดังกล่าว

ทั้งนี้ ประเทศไทยมีการเปลี่ยนแปลงทางการเมือง และใช้นโยบายแบบ Open Policy, พื้นฐานเศรษฐกิจมีเสถียรภาพมากขึ้น เมื่อเทียบกับเศรษฐกิจโลกที่ยังมีความไม่แน่นอน โดยความมีเสถียรภาพทางเศรษฐกิจมาจากด้านท่องเที่ยวที่เติบโตอย่างต่อเนื่อง ประกอบกับนโยบายด้านการลงทุนของไทย โดยเฉพาะการให้ความสำคัญเกี่ยวกับอุตสาหกรรมและนวัตกรรมด้านอาหาร รวมทั้งการพัฒนาประเทศไทย ซึ่งสิ่งเหล่านี้ช่วยสร้างความเชื่อมั่นให้ประเทศไทยจนติดอันดับ 21 ของการน่าลงทุนได้

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
