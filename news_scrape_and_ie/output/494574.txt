ไอซีไอเจ เผยข้อมูลเอกสารลับ  ‘ปานามา เปเปอร์ส’  พบ มีชื่อนักธุกิจ-ดาราไทยกว่า 1พันราย เอี่ยว
เมื่อวันที่ 10 พ.ค.2559 ที่ผ่านมา สมาคมผู้สื่อข่าวสืบสวนสอบสวนนานาชาติ หรือ ไอซีไอเจ นำข้อมูลเอกสารลับ ปานามา เปเปอร์ส ออกเผยแพร่ต่อสาธารณชนทางเว็บไซต์  offshoreleaks.icij.org  พบรายชื่อบุคคลและหน่วยงานที่มีส่วนเกี่ยวข้องกับการทำธุรกิจนอกประเทศที่ใช้บริการจากบริษัท มอสแซค ฟอนเซกา

โดยข้อมูลลับของมอสแซค ฟอนเซกา บริษัทกฎหมายสัญชาติปานามาที่ถูกนำออกเผยแพร่ล่าสุด เป็นรายละเอียดเฉพาะเจาะจงในส่วนของรายชื่อและข้อมูลของบริษัทตัวแทนในต่างประเทศมากกว่า 300,000 ราย เป็นหลักฐานสำคัญที่ชี้ให้เห็นถึงการหลบเลี่ยงภาษีของบุคคลระดับผู้นำประเทศและนักธุรกิจทั่วโลก
นอกจากนี้ จากการตรวจสอบยังพบรายชื่อนักธุรกิจที่มีชื่อเสียงของประเทศไทย และดารานักแสดงในวงการบันเทิง รวมทั้งมีรายชื่อของบุคคลสำคัญในวงการอื่นถึง 1,413 รายชื่อ ซึ่งจากเดิมก่อนหน้านี้ ป.ป.ง.ได้เคยเปิดเผยว่า มีคนไทย 21 รายที่มีรายชื่ออยู่ในปานามา เปอร์สด้วย
ขณะที่  พ.ต.อ.สีหนาท ประยูรรัตน์ ที่ปรึกษาประจำสำนักงาน ปปง.และ รักษาราชการแทนเลขาธิการปปง.  กล่าวถึงกรณีดังกล่าวว่า หลังจากนี้ ปปง.จะตรวจสอบรายชื่อทั้งหมดว่ามีการกระทำผิดตามมูลฐานฟอกเงินหรือไม่ ซึ่งหากไม่พบความผิดมูลฐาน ก็ไม่จำเป็นต้องตรวจสอบเส้นทางการเงิน ทั้งนี้ ในส่วนของรายชื่อที่เกี่ยวข้องกับคนไทยส่วนใหญ่เป็นนักธุรกิจซึ่งการทำธุรกิจในต่างประเทศไม่ใช่เรื่องผิดกฏหมาย
รวมถึงกรณีนักธุรกิจคนไทยที่ไปตั้งบริษัทในต่างประเทศ สามารถทำได้เพราะส่วนใหญ่เป็นนอมินีในธุรกิจของตัวเอง ไม่ใช่บุคคลอื่น โดยทั่วไปไม่ถือว่าผิดกฏหมาย อย่างไรก็ตามเบื้องต้น จะยังไม่เรียกบุคคลใดเข้าให้ปากคำจนกว่าพบว่า มีพฤติกรรมเข้าข่ายความผิดตามมูลฐานฟอกเงิน

คลิกดูรายละเอียดข้อมูลชุดปานามาเปเปอร์ส >>>    offshoreleaks.icij.org
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
