บอร์ด ร.ฟ.ท.อนุมัติ ไฮสปีดเทรน  กรุงเทพฯ-หัวหิน และกรุงเทพฯ-ระยอง ตั้งเป้าประกวดราคาปีนี้ เริ่มก่อสร้างปี 60
นายสราวุธ เบญจกุล ประธานคณะกรรมการ (บอร์ด) การรถไฟแห่งประเทศไทย (ร.ฟ.ท.)  เปิดเผยว่า เมื่อวันที่ 10 พฤษภาคมที่ผ่านมา ที่ประชุมบอร์ดมีมติอนุมัติโครงการรถไฟความเร็วสูง (ไฮสปีดเทรน) กรุงเทพฯ-หัวหิน วงเงินประมาณ 9.46 หมื่นล้านบาท และกรุงเทพฯ-ระยอง วงเงินประมาณ 1.52 แสนล้านบาท ซึ่งต่อจากนี้จะต้องมีการนำเสนอไปยังกระทรวงคมนาคมพิจารณาก่อนส่งเรื่องไปยังสำนักงานคณะกรรมการนโยบายรัฐวิสาหกิจ (สคร.) เพื่อตั้งคณะกรรมการพีพีพีขึ้นมาดำเนินงานตามขั้นตอนก่อนนำเสนอที่ประชุมคณะรัฐมนตรี (ครม.) เห็นชอบ คาดว่าจะสามารถเปิดประกวดราคาเพื่อหาเอกชนเข้ามาร่วมดำเนินโครงการได้ในปีนี้ จากนั้นจะเริ่มก่อสร้างได้ในปี 2560
สำหรับงบประมาณในการลงทุนของเส้นทาง กรุงเทพฯ-หัวหิน ถูกกว่าเส้นทาง กรุงเทพ-ระยอง เพราะเป็นเส้นทางเลียบโดยไม่ต้องผ่านแนวทิวเขาแต่อย่างใด และพื้นที่ลุ่มแม่น้ำมากการก่อสร้างจะง่ายกว่า เส้นทาง กรุงเทพ-ระยอง ซึ่งการศึกษา สำรวจออกแบบและการก่อสร้างอาจจะลำบากเนื่องจากต้องผ่านแนวเขา และที่ลุ่มแม่น้ำ จึงต้องใช้งบประมาณในการก่อสร้างมากกว่า
โดยก่อนหน้านี้ นายวุฒิชาติ กัลยาณมิตร ผู้ว่าการรถไฟแห่งประเทศไทย(ร.ฟ.ท.) เคยกล่าวไว้ว่า สำหรับไฮสปีดเทรนเส้นทางกทม.-ระยอง,กทม.-หัวหิน และกทม.นครราชสีมา แม้จะเป็นโครงการที่มีระยะทางสั้นๆ ประมาณ 300 กิโลเมตร แต่หากสามารถเปิดให้บริการรูปแบบเชื่อมโยงกันอย่างมีประสิทธิภาพแล้ว เชื่อว่าจะสามารถช่วยกระตุ้นเศรษฐกิจเชื่อมโยงพื้นที่ กทม.กับจังหวัดสำคัญที่เป็นศูนย์กลางเศรษฐกิจโดยรอบ กทม.ได้อย่างเต็มประสิทธิภาพมากขึ้น

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
