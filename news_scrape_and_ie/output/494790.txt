ภัยแล้งลุกลาม!  บุฟเฟต์ผลไม้ ในระยองกว่า 20แห่งขอขึ้นค่าหัว หลังราคาทุเรียนพุ่งสูง
ที่ ต.ตะพง อ.เมือง จ.ระยอง  นางบุญชื่น โพธิ์แก้ว ประชาสัมพันธ์ชมรมสวนท่องเที่ยวเชิงเกษตรจังหวัดระยอง และ เจ้าของสวนท่องเที่ยวยายดา  เปิดเผยว่า ในปีนี้ได้เปิดสวนผลไม้โดยคิดราคาบุฟเฟต์ที่หัวละ 300 บาท ซึ่งตอนแรกคาดว่าจะอยู่ได้ แต่ขณะนี้พบว่า ชาวสวนหลายแห่งไม่สามารถแบกรับภาระได้ เนื่องจากผลไม้มีราคาสูงขึ้น จากบุฟเฟ่ต์ที่เปิดให้นักท่องเที่ยวรับประทานผลไม้ ได้ไม่อั้น ตั้งแต่เวลา 8.00 -16.00 น. จึงต้องใช้ผลไม้จำนวนมาก
เมื่อของที่สวนไม่เพียงพอต้องไปหาซื้อจากที่อื่น ทำให้มีต้นทุนเพิ่มมากขึ้น โดยหากเก็บ 300 บาทเหมือนเดิม จะต้องแบกรับภาระเพิ่มมากขึ้น จึงจำเป็นต้องขอปรับราคาเป็นหัวละ 350บาท เพื่อให้อยู่ได้ตลอดฤดูกาลผลไม้ แต่จะเพิ่มเติมในส่วนของอาหารหวานที่จัดเข้ามาเสริมในแต่ละวัน เช่น ข้าวเหนียว ทุเรียน และขนุน

ด้าน  นายธีทัศน์ พิศดาร เจ้าของสวนท่องเที่ยว แสงแดด  ต.ตะพง อ.เมือง กล่าวว่า ตนได้เริ่มเปิดสวนใหม่เป็นปีที่ 2 ปีนี้ โดยเปิดบุฟเฟ่ต์ผลไม้ที่หัวละ 300บาท ให้อิ่มได้ไม่อั้น มีทั้งทุเรียน มังคุด สละ ลองกอง เงาะ ฯลฯ โดย ทุเรียนที่นำมาบริการนักท่องเที่ยว คัดทุเรียนคุณภาพ จากสวนของเพื่อนๆ ในจังหวัดระยอง แต่จากปัญหาภัยแล้ง ที่เกิดขึ้น ทำให้ทุเรียนออกน้อยมาก
อีกทั้งตลาดต่างประเทศมีความต้องการผลผลิตทุเรียน ของไทย จึงกว้านซื้อ จนทำให้ทุเรียนขาดตลาด และมีราคาสูงขึ้นอย่างผิดคาด เริ่มตัดจากสวน กก.ละ 90 ขายปลีก กก.ละ130 บาท ทำให้เจ้าของสวนท่องเที่ยว ต้องประชุมกันเพื่อหาทางอยู่รอด แล้วพร้อมใจกันขึ้นราคาเพื่อให้อยู่ได้ในวันนี้ แต่ก็ยืนยันว่า ถ้าในอนาคต หากราคาผลไม้ลดลง ราคาบุฟเฟ่ต์ก็จะปรับลงมาอย่างแน่นอน

ขอบคุณข้อมูล voicetv
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
