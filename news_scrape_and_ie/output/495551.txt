‘เชฟรอนไทย’  ปรับโครงสร้างตามนโยบายบริษัทแม่ เตรียมปลดพนักงาน 800 คน  มีผล 1 ส.ค.นี้
นายไพโรจน์ กวียานันท์ ประธานกรรมการบริหาร บริษัท เชฟรอน ประเทศไทย สำรวจและผลิต จำกัด  เปิดเผยว่า จากการเข้าพบนายอารีพงศ์ ภู่ชอุ่ม ปลัดกระทรวงพลังงานว่า บริษัทได้รายงานแผนการปรับโครงสร้างองค์กร เพื่อลดต้นทุนตามนโยบายบริษัทแม่ที่ให้ดำเนินการทั่วโลก ภายหลังภาวะราคาน้ำมันตลาดโลกตกต่ำ โดยในปี 2559 เชฟรอนประเทศไทย มีเป้าหมายจะลดต้นทุน 500 ล้านเหรียญสหรัฐ หรือราว 17,500 ล้านบาท ส่วนหนึ่งของแผนลดต้นทุน คือ ลดบุคลากรของบริษัทลง 20% หรือคิดเป็นประมาณ 800 คนจากพนักงานเชฟรอน และพนักงานบริษัทผู้รับเหมาส่วนของคนไทย มีผลตั้งแต่วันที่ 1 สิงหาคมนี้เป็นต้นไป

นายไพโจน์ กล่าวว่า การปรับโครงสร้างองค์กรของเชฟรอนนับเป็นครั้งแรก หลังจากก่อนหน้านี้ได้ปรับโครงสร้างจากบริษัท ยูโนแคล ไทยแลนด์ จำกัด มาเป็นเชฟรอนในปี 2548 โดยแผนการปรับโครงสร้างองค์กรครั้งนี้ยังไม่ได้คำนึงถึงผลกระทบแหล่งสัมปทานเอราวัณของเชฟรอนในอ่าวไทยที่จะสิ้นสุดระยะเวลาสัมปทานปี 2565 โดยบริษัทได้เสนอความเห็นทั้งหมดไปยังกระทรวงพลังงานแล้ว รอเพียงรัฐบาลจะตัดสินใจอย่างไร ซึ่งทุกอย่างควรจะเจรจาให้ได้ข้อยุติภายในต้นปี 2560 เพื่อบริษัทจะได้วางแผนการลงทุนรักษากำลังผลิตได้ต่อเนื่อง

ขอบคุณข้อมูล  มติชน
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

