‘ทรู’ ถอนตัวเข้า ประมูลคลื่น 900 MHz  ชี้ มีคลื่นความถี่ครบถ้วนเพียงพอแล้ว ขณะ ‘เอไอเอส’ ยันเข้าร่วม
จากกรณีที่ คณะกรรมการกิจการกระจายเสียง กิจการโทรทัศน์ และ กิจการโทรคมนาคมแห่งชาติ (กสทช.) ได้มีการจัดให้ประมูลใบอนุญาตให้ใช้คลื่นความถี่ สำหรับกิจการโทรคมนาคมเคลื่อนที่สากล ย่าน 900 MHz ในวันที่ 27 พฤษภาคม 2559 นั้น ล่าสุด  บริษัท ทรู คอร์ปอเรชั่น จำกัด (มหาชน) หรือ ทรู  ขอถอนตัวเข้าร่วมการประมูลครั้งนี้ โดยระบุว่า

ทั้งนี้ บริษัทขอแจ้งให้ทราบว่า ที่ประชุมคณะกรรมการของบริษัทครั้งที่ 4/2559 เมื่อวันที่ 16 พฤษภาคม 2559 มีมติไม่เข้าร่วมการประมูลดังกล่าว เนื่องจาก ณ ปัจจุบัน กลุ่มบริษัทมีคลื่นความถี่ครบถ้วนและเพียงพอที่จะให้บริการได้อย่างมีประสิทธิภาพสูงอยู่แล้ว กล่าวคือ มีทั้งคลื่นที่เป็นย่านความถี่สูง ซึ่งมีคุณสมบัติเด่นในด้านความจุ(1800 MHz และ 2100 MHz) และ คลื่นที่เป็นย่านความถี่ต่ำ ซึ่งมีคุณสมบัติเด่นในด้านความครอบคลุม (850 MHz ภายใต้ CAT Telecom และ 900 MHz) อีกทั้งมีปริมาณคลื่นความถี่มากถึง 55 MHz ส่งผลให้บริษัทมีศักยภาพในการให้บริการที่ครอบคลุมได้ทุกมิติ ทั้ง 2G 3G และ 4G ครบถ้วนสมบูรณ์อยู่แล้ว
ด้าน  บมจ.แอดวานซ์ อินโฟร์ เซอร์วิส (ADVANC)  ทาง กสทช.ได้ออกมา เปิดเผยว่า ได้รับการยืนยันล่าสุดจาก เอไอเอส ว่าจะเข้าร่วมประมูลคลื่นความถี่ 900 MHz โดยบริษัท แอดวานซ์ ไวร์เลสเน็ทเวอร์ค จำกัด (AWN) ซึ่งเป็นบริษัทในกลุ่มจะเป็นผู้ยื่นซองประกวดราคาในวันพรุ่งนี้ (18 พ.ค.)

MThai News
