เผย!  ประมูล 4G คลื่น 900 MHz  รอบใหม่ คาดใช้เวลา 30นาที ที่ราคาตั้งต้น 7.5 หมื่นล้าน หลังเหลือ AIS รายเดียว
นายฐากร ตัณฑสิทธิ์ เลขาธิการ กสทช.  เปิดเผยว่า คาดการประมูล 4G บนคลื่นความถี่ย่าน 900 MHz จะใช้เวลาราว 30 นาที เนื่องจากมีผู้ประมูลเพียง 1 ราย จึงเป็นการเคาะราคาเพียง 1 ครั้ง เพื่อยืนยันสิทธิในราคาตั้งต้นการประมูลที่ 75,654 ล้านบาท ซึ่งขณะนี้ สำนักงาน กสทช.อยู่ในระหว่างการประสานงานให้คณะกรรมการกิจการโทรคมนาคม (กทค.) มีการประมูลเพื่อรับรองผลการประมูลอย่างเป็นทางการภายในช่วงบ่ายของวันที่ 27 พฤษภาคม
เพื่อให้กระบวนการที่นำไปสู่การให้ประชาชนมีคลื่นความถี่ใช้งานเป็นไปได้โดยเร็วที่สุด ซึ่งหลังจากรับรองผล จะมีเวลาให้ผู้ประกอบการที่ชนะการประมูล 90 วัน เดินทางมาชำระเงินค่าประมูลในงวดที่ 1 และหนังสือรับรองจากสถาบันการเงิน (แบงก์การันตี) ในจำนวนเงินเท่ากับเงินค่าใบอนุญาตที่ต้องจ่ายในงวดที่เหลือ ซึ่งคาดเอไอเอสน่าจะมาชำระเงินค่าประมูลพร้อมรับใบอนุญาตก่อนวันที่ 30 มิถุนายน ที่เป็นวันสิ้นสุดการคุ้มครองการใช้งานของลูกค้า 2จG ที่ค้างการใช้งานอยู่บนคลื่นความถี่ย่าน 900 MHz หลังสิ้นสุดสัญญาสัมปทาน ตามประกาศคณะรักษาความสงบแห่งชาติ (คสช.)
สำหรับการประมูลรอบนี้ ภายใต้กรอบวงเงินค่าใช้จ่าย 18 ล้านบาท ซึ่ง กสทช. น่าจะใช้จ่ายไม่เกิน 10 ล้านบาท โดยค่าใช้จ่ายจากการเปิดประมูลครั้งนี้ จะถูกรวบรวมเพื่อนำไปเรียกเก็บจาก บริษัทแจส โมบาย บรอดแบรนด์ ซึ่งสละสิทธิรับใบอนุญาตคลื่น 900 MHz โดยผลของคณะทำงาน พิจารณาความรับผิด กรณีบริษัทแจส โมบาย บรอดแบนด์ไม่ปฏิบัติตามเงื่อนไขการดำเนินการ ก่อนรับใบอนุญาต ให้ใช้คลื่นความถี่ย่าน 900 MHz จะสรุปผลได้ก่อนวันที่ 28 พฤษภาคมนี้ตามกำหนด
มาตามนัด! ‘เอไอเอส’ ยื่นคำขอประมูลคลื่น 900 MHz พร้อมวางหลักประกัน 3,783 ล้านบาท
เมื่อเวลาประมาณ 14.00 น. บมจ.แอดวานซ์ อินโฟร์ เซอร์วิส (ADVANC) ได้เดินทางเข้ายื่นคำขอรับใบอนุญาตให้ใช้คลื่นความถี่ย่าน 900 MHz ต่อสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) พร้อมทั้งวางหลักประกัน 3,783 ล้านบาท เพื่อเข้าประมูลแข่งราคาในวันที่ 27 พ.ค.59 นี้
รอลุ้น! กสทช.เปิดยื่นซองประมูล คลื่น 900 MHz  วันนี้ มั่นใจ มีเอกชนร่วมประมูลอย่างน้อย 1 ราย
วันที่ 18 พ.ค.2559 ที่สำนักงานคณะกรรมการกิจการกระจายเสียง กิจการโทรทัศน์ กิจการโทรคมนาคมแห่งชาติ (กสทช.) เปิดให้ยื่นคำขอร่วมประมูลใบอนุญาตคลื่นความถี่ย่าน 900 MHz โดยจะเปิดให้ยื่นได้ตั้งแต่เวลา 8.30 – 16.30 น. ณ อาคารหอประชุม ชั้น 1 สำนักงาน กสทช.

โดยในการยื่นเอกสารวันนี้ จะมี 3 ขั้นตอน ประกอบด้วย การยื่นเอกสาร ขั้นตอนตรวจเอกสารเบื้องต้น โดยผู้ยื่นคำขอใบอนุญาตใช้คลื่นความถี่จะส่งมอบเอกสารทั้งหมด แบบคำร้องขอใบอนุญาตที่กรอกข้อมูลครบถ้วน และเอกสารที่บันทึกลงสื่ออิเล็กทรอนิกส์ ค่าพิจารณาคำขอ รวม 535,000 บาท และวางหลักประกันในการประมูล 3,783 ล้านบาท ซึ่งเอกสารทั้งหมด ทาง กสทช. จะมีการรวบรวมและพิจารณาคุณสมบัติของผู้ขอรับใบอนุญาตก่อนเสนอให้คณะกรรมการกิจการโทรคมนาคม (กทค.) พิจารณา โดยจะสามารถประกาศรายชื่อผู้ที่ผ่านคุณสมบัติในการมีสิทธิ์เข้าร่วมประมูล ภายในวันที่ 23 พฤษภาคม นี้
ด้าน  พ.อ.เศรษฐพงศ์ มะลิสุวรรณ ประธานคณะกรรมการกิจการโทรคมนาคม หรือ กทค.  เปิดเผยว่า การประมูลคลื่น 900 MHz ที่วันนี้เปิดให้เอกชนเข้ามายื่นความจำนงเข้าประมูลคลื่น เชื่อว่าจะมีอย่างน้อย 1 ราย เข้าร่วมการประมูลในวันที่ 27 พฤษภาคม ซึ่งแม้มีรายเดียวก็สามารถที่จะเดินหน้าประมูลได้ ตามที่คณะรักษาความสงบแห่งชาติ หรือ คสช. ได้วางหลักเกณฑ์ไว้ โดยเข้าร่วมประมูลต้องเคาะราคายืนยัน 1 ครั้ง
อย่างไรก็ตาม ราคาตั้งต้นเรื่องความถี่ย่าน 900MHz ที่สูง จะไม่ส่งผลให้การแข่งขันลดลง เพราะหากโอเปอร์เรเตอร์ที่มีคลื่นต่ำกว่า 50 MH ในอีก 3 ปี จะทำธุรกิจได้ในระบบโทรคมนาคมได้ลำบาก เพราะในอนาคตประชาชนจะใช้ระบบดาต้า และอินเทอร์เน็ตมากขึ้น ทาง กสทช. จึงไม่กังวลหากราคาในการประมูลจะอยู่ในระดับสูง ส่วนรายใหม่ที่จะเข้าสู่ตลาดทาง กสทช. อาจจะพิจารณาเป็นพิเศษ เพื่อให้เกิดผู้ประกอบการรายใหม่ โดยจะต้องรอพระราชบัญญัติองค์กรจัดสรรคลื่นความถี่ฯ ฉบับใหม่ ซึ่งจะทำให้ กสทช. ออกกฎเกณฑ์ดูแลรายใหม่ได้

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
