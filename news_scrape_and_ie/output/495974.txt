‘MONO 29’  จ่ายค่าใบอนุญาตทีวีดิจิทัลงวด 3 แล้ว หลังซิวเรตติ้งอันดับที่ 4 ตามเป้า
นายนวมินทร์ ประสพเนตร กรรมการผู้จัดการบริษัท โมโนบรอดคาซท์ จำกัด ในเครือโมโนกรุ๊ป  เปิดเผยว่า หลังจากช่อง MONO 29 ได้ดำเนินธุรกิจมาครบ 2 ปี และก้าวขึ้นสู่ปีที่ 3 เมื่อวันที่ 29 เมษายนที่ผ่านมา ได้เดินตามเป้าหมายที่วางไว้ในขั้นแรกสำเร็จ  โดยเมื่อปลายปีที่แล้วตั้งเป้าว่าจะต้องชิงเรตติ้งอันดับ 4 ของทั่วประเทศให้ได้ภายในปีนี้

ซึ่งผ่านต้นปีมาก็สามารถสร้างปรากฎการณ์ได้สำเร็จ   นอกจากนี้ยังเตรียมรุกตามแผนต่อไปอย่างเข้มข้น  ด้านเรตติ้งยอมรับว่าพอใจมากด้วยเรตติ้ง 0.6  จนสามารถขยับขึ้นมาครองอันดับที่ 4 มาได้ตั้งแต่ต้นปี ทำให้สามารถเพิ่มเรตราคาค่าโฆษณาได้ในทุกไตรมาส และเราตั้งเป้าเรตติ้งสิ้นปีนี้ไว้ที่  0.8-0.9 ซึ่งเชื่อว่าจะทำให้เอเจนซี่ให้การยอมรับและวางใจในการซื้อโฆษณากับช่องมากขึ้น
นายนวมินทร์ กล่าวทิ้งท้ายว่า วันนี้ด้วยศักยภาพความพร้อมทุกด้าน ช่อง MONO29  สามารถจ่ายค่าไลเซ่นของทีวีดิจิทัลในงวด 3 ได้ตามที่ กสทช. กำหนด ด้วยจำนวนเงิน 412 ล้านบาท เรียบร้อยแล้วในวันพุธ ที่ 18 พ.ค. 2559  ที่ผ่านมา อย่างไรก็ตามทางบริษัทฯ  มีการเตรียมความพร้อมและรุกตามแผนไปข้างหน้าด้วยศักยภาพที่เรามี ทั้งทางด้านเงินทุน บุคลากรและคอนเทนต์  ซึ่งคาดว่าเป้ารายได้ที่เราวางไว้ในปีนี้ที่ 1,500 ล้านบาท  หรือเติบโต 100%

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
