กรมสรรพากร   ผุดไอเดีย! ลดหย่อนภาษีได้ 2 เท่า ให้ บ.เอกชน รับคนเกษียณเข้าทำงาน นำร่อง 22 พ.ค.นี้
นายประสงค์ พูนธเนศ อธิบดีกรมสรรพากร  กล่าวว่า ขณะนี้ อยู่ระหว่างการเตรียมยกร่างกฎหมาย เรื่องการเปิดทางให้องค์กรที่จ้างผู้สูงอายุนำค่าใช้จ่ายสำหรับจ้างผู้สูงอายุเข้าทำงานหลังเกษียณอายุทำงาน 60 ปี มาหักลดหย่อนได้ถึง 2 เท่า เพื่อเสนอกระทรวงการคลัง สำหรับนโยบายดังกล่าว กรมสรรพากรพร้อมดูแลผู้สูงอายุตามนโยบายของกระทรวงการคลัง ซึ่งถือเป็นการช่วยเหลือสังคม เนื่องจากมองว่า คนอายุ 60 ปี ในปัจจุบันสามารถทำประโยชน์ช่วยเหลือสังคมได้ เบื้องต้นคาดว่าจะเป็นประโยชน์ต่อองค์กรและประเทศได้ ในช่วง 10-15 ปี ข้างหน้า ที่จะมีผู้สูงอายุเพิ่มขึ้นจำนวนมาก และคาดว่าจะได้ข้อสรุปในเร็วๆ นี้

นอกจากนี้ กรมสรรพากรเตรียมแยกกลุ่มธุรกิจ ออกเป็น 10-12 กลุ่ม เพื่อสะดวกในการแยกประเภทการจัดเก็บภาษีเงินได้นิติบุคคล และเพิ่มประสิทธิภาพการจัดเก็บภาษีให้มากขึ้น โดยจะนำร่องก่อน 5 กลุ่ม เริ่มจากกลุ่มผู้ประกอบการร้านทองเป็นกลุ่มแรก ในวันที่ 22 พฤษภาคมนี้ เช่น กลุ่มอุตสาหกรรมการผลิต อุตสาหกรรมการบริการ เพื่อต้องการปรับเพิ่มประสิทธิภาพการจัดเก็บภาษี
ส่วนกลุมที่เหลือ จะเริ่มในเดือนมิถุนายน เนื่องจากในเดือนพฤษภาคมปีนี้ เป็นปีที่ผู้สอบบัญชีต้องใช้เวลาเปลี่ยนผ่านระบบมาใช้ระบบบัญชีเดียวตามนโยบายของรัฐบาล ทั้งทรัพย์สินเป็นสินค้าไม่เคยลงบัญชีต้องนำมาลงให้หมด ทั้งลูกหนี้ เจ้าหนี้ หรือบัญชีธนาคารนำมารวมทั้งหมด เมื่อแนวโน้มอัตราภาษีเงินได้นิติบุคคลถูกลงเรื่อย และหากลงบัญชีอย่างถูกต้อง ทำตรงไปตรงมา จะประหยัดภาษีมากกว่าในปัจจุบัน

ขอบคุณข้อมูล   มติชน
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
