ลุงสงขลา ไอเดียเก๋ นำผ้าใยบัวมาประดิษฐ์เป็นผีเสื้อ แรงบันดาลใจต้องการให้ผีเสื้ออยู่คู่กับธรรมชาติ
วันนี้ (23พ.ค.) นายดำรงค์กิจ แก้วละเอียด อายุ 63 ปี ได้คิดค้นสร้างสรรค์ชิ้นงานจนกลายเป็นศิลปะรูปแบบใหม่ที่น่าสนใจมาก นั่นคือการนำผ้าใยบัวมาประดิษฐ์เป็นผีเสื้อที่สวยงาม สีสันเหมือนกับผีเสื้อจากธรรมชาติจนแทบแยกกันไม่ออก
โดยทุกชิ้นงานประดิษฐ์ขึ้นที่บ้านพัก ตั้งชื่อว่า บ้านผีเสื้อ ตั้งอยู่เลขที่ 619/24 หมู่ที่ 8 ตำบลพะวง อำเภอเมือง จังหวัดสงขลา และกำลังกลายเป็นนวัตกรรมใหม่และผลิตภัณฑ์โอท็อปตัวใหม่ของ จ.สงขลา ที่น่าจับตามาก เพราะแตกต่างจากสินค้าทั่ว ๆ ไป และได้รับความสนใจจากตลาดต่างประเทศ

คุณลุงดำรงค์กิจ บอกถึงที่มาของการทำผีเสื้อผ้าใยบัว ว่า มาจากแรงบันดาลใจที่ต้องการอนุรักษ์ผีเสื้อเพื่อให้ผู้ที่รักผีเสื้อได้นำไปชื่นชมที่บ้านหรือเป็นของขวัญของฝากในโอกาสต่าง ๆ และทุกชิ้นงานเหมือนผีเสื้อของจริงตามธรรมชาติมาก และไม่ต้องการเห็นคนจับผีเสื้อนำมาสต๊าฟขายให้กับนักท่องเที่ยว ซึ่งจะทำให้ผีเสื้ออาจสูญพันธุ์ได้ในอนาคต

สำหรับการฝึกทำผีเสื้อผ้าใยบัว ลองผิดลองถูกมาปีกว่า เริ่มจากการใช้วัสดุต่าง ๆ เช่น กระดาษสา มาทดลองทำดูก่อน แต่สีสันไม่สวยเหมือนกับผีเสื้อตามธรรมชาติ และมาจบที่ผ้าใยบัว ซึ่งนิยมนำมาทำดอกไม้ประดิษฐ์ ปรากฏว่าได้ผลผีเสื้อที่ออกมาสีสันเหมือนกับผีเสื้อตัวจริงมากที่สุด วิธีการทำค่อนข้างละเอียดผลิตชิ้นงานผีเสื้อได้ประมาณ 30 ตัวต่อเดือน
MThai News
