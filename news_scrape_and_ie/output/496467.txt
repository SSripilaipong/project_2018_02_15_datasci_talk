ชาวบ้าน จ.นครศรีธรรมราช แห่จับ  “แมลงหลา”  บินเล่นไฟหน้าฝน ขายได้กำไร กก.ละพันบาท
วันที่ 23 พ.ค.59 ผู้สื่อข่าวรายงานว่า หลังจากจังหวัดนครศรีธรรมราชประสบภัยแล้งในปี 2559 ต่อเนื่องยาวนาน ส่งผลให้ประชาชนได้รับผลกระทบอย่างรุนแรง และได้ประสานขอให้มีการปฏิบัติการฝนหลวงจนเกิดฝนตกต่อเนื่อง ทำให้ในตอนกลางคืนจะมีฝูงแมงและแมลงชนิดต่าง ๆ บินออกมาเล่นไฟเป็นจำนวนมาก ซึ่งมีแมลงขนาดเล็กชนิดหนึ่งที่ชาวบ้านเรียกว่า “แมลงปีกแข็ง” หรือ “แมงหลา” นับล้านตัวบินเล่นไฟตามบ้านเรือนขาวบาน หรือตามเสาไฟฟ้าริมถนนเต็มไปหมด
ในขณะที่ ชาวบ้านในบางพื้นที่นิยมนำแมลงหลาไปประกอบอาหารเลิศรส และนำไปจำหน่ายในราคาแพงถึงกิโลกรัมละ 1,000 บาท สร้างรายได้อย่างเป็นกอบเป็นกำ  นายวิโรจน์ คีรีพันธ์  อายุ 54 ปี เจ้าของร้านอาหารครัวนายเสือ ปากทางเข้าสวนลวง ร.9 ถนนเทวบุรี ต.โพธิ์เสด็จ อ.เมือง จ.นครศรีธรรมราช เปิดเผยว่า ช่วงเริ่มหน้าแมลงหลา หรือ แมลงปีกแข็งจนบินมาเล่นไฟตามบ้านหรือเสาไปสาธารณะริมถนน ตนจึงได้จับแมลงหลาใส่กระติกน้ำเอาไว้เพื่อนำไปจำหน่าย ซึ่งมีชาวบ้านสั่งซื้อถึงหลายสิบราย โดยจำหน่ายได้ในราคาสูงถึง กิโลกรัมละ 1,000 บาท ซึ่งส่วนใหญ่แบ่งซื้อคนละ 1 ขีด หรือ 100 กรัม ราคา 100 บาท ครึ่งขีด หรือ 50 กรัมราคา 50 บาท

โดยบางครั้งสามารถจับแมลงหลาได้มากที่สุด กว่า 2 กิโลกรัม ทำให้ตนมีรายได้กว่า 2,000 บาท โดยแทบไม่ต้องลงทุนอะไรเลย สำหรับการนำแมลงหลาไปประกอบอาหารส่วนใหญ่จะนำไปตำน้ำพริกเหมือนกับน้ำพริกแมงดา ในขณะที่ บางรายจะนำไปคั่วให้สุกจนกรอบก่อนจะใส่ตำร่วมกับส่วนผสมอื่นเป็นน้ำพริกแมลงหลาเลิศรส ซึ่งในตอนแรกตนก็ไม่กล้ากินเพราะกลิ่นเหม็นมาก แต่หลังจากทดลองรับประทานดูยอมรับว่ารสชาติอร่อยลิ้นมาก ๆ

ผู้สื่อข่าวพยายามสอบถามถึงสาเหตุที่คนนิยมรับประทานแมลงหลา ทั้งที่มีราคาแพงมาก ๆ โดยคนเฒ่าคนแก่ระบุตรงกันว่า แมลงหลาเป็นอาอายุวัฒนะ ทำให้เลือดลมสูบฉีดดี ป้องกันและแก้โรคหวัดได้เป็นอย่างดี ที่สำคัญเชื่อว่าเป็นยาบำรุงสมรรถภาพทางเพศอย่างได้ผลดีเลิศอีกด้วย

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
