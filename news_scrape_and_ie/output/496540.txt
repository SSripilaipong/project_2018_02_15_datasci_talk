‘BTS’  ทุ่มหมื่นล้านลงนามซื้อรถไฟฟ้าเพิ่มอีก 46ขบวน ชี้ รองรับผู้โดยสารและเส้นทางส่วนต่อขยาย
นายสมคิด จาตุศรีพิทักษ์ รองนายกรัฐมนตรีเศรษฐกิจ  เป็นประธานในพิธีลงนามสัญญาซื้อรถไฟฟ้า 46 ขบวน 184 ตู้ มูลค่า 11,000 ล้านบาท ของ บริษัท บีทีเอส กรุ๊ปโฮลดิ้ง จำกัด (มหาชน)  โดยเป็นการลงนามซื้อรถไฟฟ้าระหว่าง บีทีเอส กับ ซีอาร์ซี ฉางชุน เรลเวย์ เวฮิเคิลส์ จำกัด และ บริษัท ซีเมนส์ จำกัด

ทั้งนี้ เพื่อใช้รองรับเส้นทางส่วนต่อขยายสายสีเขียว และเส้นทางเดินรถปัจจุบัน โดยรถไฟฟ้าจำนวน 7 ขบวน จะรองรับเส้นทางเดินรถเดิม ส่วนอีก 15 ขบวน จะรองรับเส้นทางส่วนต่อขยายช่วงแบริ่ง-สมุทรปราการ ขณะที่ บริษัท ซีเมนส์ จะเป็นผู้จัดหารถไฟฟ้าทั้ง 22 ขบวน และบริษัท ซีอาร์ซี ฉางชุน เรลเวย์ เวฮิเคิลส์ จำกัด จะเป็นผู้จัดหาอีก 24 ขบวน รองรับส่วนต่อขยายสีเขียวช่วงหมอชิต-สะพานใหม่-คูคต
ปัจจุบันบีทีเอสมีขบวนรถให้บริการทั้งสิ้น 52 ขบวน 208 ตู้ ซึ่งการจัดซื้อรถไฟฟ้าเพิ่มเพื่อรองรับการเติบโตของผู้โดยสารในปัจจุบัน และการเดินรถส่วนต่อขยายของบีทีเอสในอนาคต อย่างไรก็ตาม ขบวนรถไฟฟ้าดังกล่าว จะเริ่มทยอยส่งมอบในอีก 2 ปีข้างหน้า ทั้งนี้ บีทีเอสจะเริ่มให้บริการทดลองเดินรถจากสถานีแบริ่ง-สถานีสำโรงในเดือน ธ.ค.นี้. และจะทยอยเปิดให้บริการในสถานีอื่น ๆ หากงานก่อสร้างแล้วเสร็จ

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
