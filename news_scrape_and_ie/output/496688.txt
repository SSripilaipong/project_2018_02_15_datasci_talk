สภาอุตสาหกรรมแห่งประเทศไทย ชม คสช.บริหารประเทศดี รับ ปัญหาเศรษฐกิจแก้ยาก แนะ ช่วยรากหญ้าก่อน
นายสุพันธุ์ มงคลสุธี ประธานกิตติมศักดิ์ สภาอุตสาหกรรมแห่งประเทศไทย  เปิดเผยในรายการ INN โฟกัสเศรษฐกิจ ว่า ภาพรวมการบริหารงานของคณะรักษาความสงบแห่งชาติ (คสช.) ในช่วง 2 ปี ที่ผ่านมา ถือว่าทำได้ดี แต่ประเด็นการแก้ไขเศรษฐกิจในประเทศนั้น ต้องยอมรับว่าเป็นปัญหาที่ยากลำบาก เนื่องจากปัญหาเศรษฐกิจไทย ได้รับผลกระทบจากภาวะเศรษฐกิจโลกที่ยังคงมีความเปราะบาง ซึ่งก็ถือได้ว่าหากเศรษฐกิจโลกมีปัญหาก็อาจจจะส่งผลกระทบต่อภาพรวม

ส่วนภาวะในการแก้ไขปัญหาในขณะนี้ ต้องเร่งช่วยรากหญ้า รวมไปถึงกระตุ้นการจัดการบริหารภาคการท่องเที่ยว ให้ขยายตัวได้มากขึ้น เพื่อทดแทนภาคการส่งออกที่ได้รับผลกระทบอย่างรุนแรง ขณะที่ภาคเอกชนถือว่าบริษัทขนาดใหญ่ ไม่มีความน่ากังวล และยังมีการขยายกิจการและการลงทุนทั้งในและต่างประเทศได้ ส่วนรายย่อย หรือ SMEs ถือว่ามีความน่าเป็นห่วงและอาจได้รับผลกระทบจากปัญหาเศรษฐกิจชะลอตัว ดังนั้น การขับเคลื่อนเศรษฐกิจไทยจะต้องมุ่งเน้นไปที่ภาคการท่องเที่ยว การลงทุนภาครัฐ และการลงทุนภาคเอกชนที่จะเป็นแรงผลักดันทดแทนการส่งออก

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
