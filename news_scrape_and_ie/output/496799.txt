ดาบตำรวจ ประกอบอาชีพเสริม  เพาะพันธุ์ไก่งวงขาย  เผยเป็นที่ต้องการของตลาดต่างประเทศ สร้างรายได้เป็นอย่างดี
วันนี้ (25พ.ค.)  ดาบตำรวจ สมบูรณ์ นันทพิศ ตำรวจสังกัดกองบังคับการตำรวจภูธรจังหวัดพะเยา ได้พาผู้สื่อข่าวเข้าชม ไก่งวงจำนวนมากกว่า 200 ตัว ของเขาที่เพาะไว้ภายในบริเวณบ้าน ในพื้นที่หมู่ที่ 4 ตำบลบ้านตุ่น อำเภอเมือง จังหวัดพะเยา

หลังเขาใช้เวลาว่างจากวันหยุดราชการ หันมาเพาะพันธุ์ไก่งวงออกจำหน่าย สร้างรายได้เสริม ซึ่งสามารถจำหน่ายได้เป็นอย่างดี จนไม่เพียงพอต่อความต้องการของตลาด เนื่องจากหากมีการเพาะพันธุ์ออกมาเสร็จแล้ว ลูกของไก่งวงไม่เกิน 1-2 เดือนก็จะมีคนมาสั่งจองซื้อกันจนหมด

โดยดาบตำรวจสมบูรณ์ เล่าว่า ตนเองหันมาเลี้ยงไก่งวงเป็นอาชีพเสริม เมื่อปีที่ผ่านมา โดยเริ่มจากพ่อพันธุ์ 2 ตัว แม่พันธุ์ 5 ตัว นำมาเพาะขยายพันธุ์ โดยเฉลี่ยแล้วภายในระยะเวลา 2-3 เดือน แม่พันธุ์แต่ละตัวจะให้ลูกประมาณ 15-20 ตัว และนำมาเลี้ยงประมาณ 1-2 สัปดาห์ก็สามารถจำหน่ายได้แล้ว

ในราคาเริ่มต้นที่ 200 บาทตัว และหากตัวโตกว่านั้นราคาก็จะสูงขึ้นตามลำดับ ซึ่งที่ผ่านมาก็จะมีคนเดินทางมาสั่งจองไว้ล่วงหน้าอย่างต่อเนื่อง จนไม่สามารถผลิตได้ทัน ถึงแม้ในขณะนี้ตนเองจะสามารถผลิตไก่งวง ในแต่ละรอบได้มากถึง 200-300 ตัว และขายได้เงินราว 50,000 – 60,000 บาทต่อรอบ (1 รอบ เท่ากับ 2- 3 เดือน )

แต่ก็ยังไม่สามารถผลิตได้ทันกับความต้องการตลาด เนื่องจากตลาดในประเทศเพื่อนบ้านนิยมกินไก่งวง เพราะมีรสชาติที่อร่อย ถึงแม้ราคาจะแพงแต่ก็มีคนนิยมที่จะบริโภคกันเป็นจำนวนมาก โดยเฉลี่ยแล้วหากขายเป็นตัวเต็มวัย ก็จะตกอยู่ที่ กิโลกรัมละ 150 บาทเป็นอย่างต่ำ ซึ่งไก่งวงแต่ละตัวที่โตเต็มวัยจะมีน้ำหนักมากกว่า 10 กิโลกรัม ซึ่งการเลี้ยงไก่งวงถือว่าเป็นอาชีพเสริมที่สามารถสร้างรายได้ให้กับเขาได้เป็นอย่างดี


MThai News
