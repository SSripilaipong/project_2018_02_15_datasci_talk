กสทช. ได้พาสื่อมวลชนเยี่ยมชมห้องประมูล 4G คลื่นความถี่ 900 MHz ที่จะมีการจัดขึ้นในวันที่ 27 พ.ค. 59
วันที่ 25 พ.ค.59 ที่สำนักงานคณะกรรมการกิจการกระจายเสียงกิจการโทรทัศน์และกิจการโทรคมนาคมแห่งชาติ (กสทช.) นายฐากร ตัณฑสิทธิ์ เลขาธิการ กสทช. ได้พาสื่อมวลชนเยี่ยมชมห้องประมูล 4G คลื่นความถี่ 900 MHz ที่จะมีการจัดขึ้นในวันที่ 27 พ.ค.59 โดยมีตัวแทนผู้เข้าประมูล 1 ราย ได้แก่ บริษัท แอดวานซ์ ไวร์เลส เน็ตเวิร์ก จำกัด เข้าร่วมเยี่ยมชมในครั้งนี้ด้วย

นาย ฐากร กล่าวว่า ทาง กสทช.ได้มีการพูดคุยกันในเรื่องของงบประมาณ ซึ่งได้มีการลดกรอบวงเงินในการประมูลคร้งนี้ลงให้เหลือ 7.34 ล้านบาท โดยลดลงจากเดิมกว่า 10 ล้านบาท สำหรับส่วนที่ลดจะเป็นเรื่องของการจัดเลี้ยง อุปกรณ์ไฟสำรองต่าง ๆ ตลอดจนค่าตั๋วเครื่องบินของผู้เชี่ยวชาญจากต่างประเทศ เนื่องจากเหลือผู้เข้าประมูลเพียงรายเดียว
ทั้งนี้ กสทช. ได้ใช้สถานที่บริเวณสำนักงาน กสทช. ชั้น 3 เป็นห้องรับรองผู้เข้าร่วมประมูล โดยภายในห้องจะแบ่งออกเป็นโซนเคาะราคา โซนรับประทานอาหาร และโซนพักผ่อน โดยจะมีอุปกรณ์อำนวยความสะดวกทั้งไมโครเวฟ ตู้เย็น ซึ่งครั้งนี้จะไม่มีการจัดเตียงนอนให้ เนื่องจากมีผู้เข้าประมูลเพียง 1 รายเท่านั้น จึงคาดว่าจะใช้เวลาในการประมูลจะไม่เกิน 30 นาที ขณะที่ ชั้น 4 จะเป็นห้องควบคุมการประมูล และห้อง cctv

สำหรับเงื่อนไขการประมูลครั้งนี้ ราคาเริ่มต้นการประมูลจะอยู่ที่ 75,654 ล้านบาท ซึ่งราคาเริ่มต้นนี้เป็นราคาของผู้ชนะการประมูลครั้งที่แล้ว โดยการวางเงินหลักประกันคิดเป็น 5% ของราคาเริ่มต้นการประมูล 75,654 ล้านบาท ซึ่งจะเท่ากับ 3,783 ล้านบาท ตามหลักเกณฑ์การประมูลครั้งที่แล้ว
ทั้งนี้ งวดการจ่ายเงินค่าประมูล จะแบ่งออกเป็น 4 งวด คือ งวดแรก 8,040 ล้านบาท พร้อมแบงก์การันตีส่วนที่เหลือ งวดที่สอง 4,020 ล้านบาท พร้อมแบงก์การันตีส่วนที่เหลือ งวดที่สาม 4,020 ล้านบาท พร้อมแบงก์การันตีส่วนที่เหลือ และงวดสุดท้ายจ่ายที่เหลือทั้งหมด
MThai News
