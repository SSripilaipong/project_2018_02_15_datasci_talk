“ธปท.”  เล็งปรับโครงสร้างค่าธรรมเนียมธนาคารพาณิชย์ทั้งระบบ รับนโยบายเนชั่นแนลอีเพย์เมนต์
นายวิรไท สันติประภพ ผู้ว่าการธนาคารแห่งประเทศไทย  กล่าวว่า ธปท. ให้อิสระกับธนาคารพาณิชย์แต่ละแห่งในการพิจารณาค่าธรรมเนียมจากบัตรแถบแม่เหล็กเป็นบัตรชิปการ์ด ซึ่งขณะนี้ ธนาคารพาณิชย์หลายแห่งได้มีการปรับลดค่าธรรมเนียมลง เนื่องจากมีการแข่งขันกันมากขึ้น โดย ธปท.อยู่ระหว่างการหารือร่วมกับสมาคมธนาคารไทยเพื่อปรับปรุงโครงสร้างค่าธรรมเนียมทั้งระบบ ให้มีความเหมาะสม เพราะที่ผ่านมาการเก็บอัตราค่าธรรมเนียม มีการบิดเบือนไปมาก

เนื่องจากในอดีตธนาคารพาณิชย์ฟรีค่าธรรมเนียม แม้จะมีต้นทุนในการบริหารเงินสดและเช็คค่อนข้างมาก แต่เมื่อเปลี่ยนเป็นระบบอิเล็กทรอนิกส์ ซึ่งมีต้นทุนต่ำ แต่ธนาคารพาณิชย์ยังเก็บค่าธรรมเนียมที่สูง เพื่อไปชดเชยต้นทุนในอดีต กลายเป็นว่าธุรกรรมผ่านอิเล็กทรอนิกส์แพงขึ้น ซึ่งทางสมาคมธนาคารไทยกำลังคำนวณต้นทุนที่ถูกต้องและกำลังปรับโครงสร้าง
ส่วนเรื่องที่มีประชาชนร้องเรียนเรื่องการออกบัตรเดบิตคู่กับบัตรเอทีเอ็มนั้น ธปท. ยืนยันว่า ธนาคารพาณิชย์ได้ทยอยลดบัตรเอทีเอ็มมาหลายปีแล้ว เพื่อให้สอดคล้องกับเนชั่นแนลอีเพย์เมนต์ของรัฐบาล ดังนั้น ธนาคารพาณิชย์จะต้องดำเนินนโยบายให้สอดคล้องกับนโยบายดังกล่าว ซึ่งยืนยันว่า การเปลี่ยนบัตรเป็นชิปการ์ดเป็นการยกระดับคุณภาพด้านมาตรฐานความปลอดภัยของประชาชน

ที่มา INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
