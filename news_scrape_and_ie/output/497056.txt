กองสลากฯ เปิดช่องผลิตภัณฑ์สลากใหม่ หนุนออก ‘ หวย’  ออนไลน์-ล็อตโต้ และจำหน่ายผ่านร้านสะดวกซื้อ
พล.ท.อภิรัชต์ คงสมพงษ์ ประธานกรรมการสลากกินแบ่งรัฐบาล  เปิดเผยภายหลังการประชุมคณะกรรมการและแถลงถึงผลงานครบรอบ 1 ปี ว่า 1 ปี ที่ผ่านมา ได้ดำเนินการแก้ไขปัญหาราคาสลากรวม 3 ระยะ โดยในระยะที่ 1 และ 2 ได้ดำเนินการสำเร็จเป็นที่เรียบร้อย ส่วนระยะที่ 3 เน้นการแก้ปัญหาอย่างยั่งยืน และเป็นธรรม สำนักงานสลากได้เตรียมเสนอให้กระทรวงการคลัง พิจารณาและหารือกับคณะกรรมการกฤษฎีกา ถึงการปรับปรุง พ.ร.บ.สำนักงานสลากกินแบ่งรัฐบาล พ.ศ.2517 ก่อนเสนอให้ที่ประชุมคณะรัฐมนตรี (ครม.) ภายใน 1-2 เดือน เพื่อเปิดช่องให้สามารถออกผลิตภัณฑ์สลากใหม่ ๆ อาทิ การจำหน่ายสลากด้วยเครื่องอัตโนมัติ (หวยออนไลน์) สลากลอตโต้ และการจำหน่ายผ่านร้านสะดวกซื้อได้

นอกจากนี้ สำหรับการแก้ไข พ.ร.บ.สลาก ฯ ได้กำหนดให้ผู้ค้าสลาก ฯ จะต้องมีใบอนุญาตในการขาย หากไม่มีใบอนุญาต จะถือว่ามีความผิดปรับไม่เกิน 1 หมื่นบาท หรือ จำคุกไม่เกิน 3 เดือน รวมทั้งแก้ไขเกี่ยวกับสัดส่วนเงินรายได้จากการจำหน่ายสลาก โดย 60% เป็นเงินรางวัล 23% เป็นรายได้แผ่นดิน และ 17% เป็นค่าใช้จ่ายในการบริหารงาน และยกเลิกกองทุนเพื่อพัฒนาสังคมที่รับส่วนแบ่ง 3% เพราะไม่มีความจำเป็น ซึ่งจะทำให้สำนักงานสลากจะมีเงินนำส่งคลังเพิ่มขึ้น จากปี 2559 ที่สำนักงานสลากมีรายได้นำส่งคลัง 2 หมื่นล้านบาท เพิ่มขึ้นจากปี 2558 ที่อยู่ที่ 1.4 หมื่นล้านบาท

ขอบคุณข้อมูล  ข่าวสด
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
