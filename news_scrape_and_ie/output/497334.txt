ผู้บริหารเอไอเอส เผย เงินประมูลคลื่น 900 MHz  ราคา 75,654 ล้านบาท ไม่สูงเกินไป เตรียมจ่ายภายใน มิ.ย.นี้
วันนี้(28 พ.ค.) นายสมชัย เลิศสุทธิวงศ์ ประธานเจ้าหน้าที่บริหารบริษัท แอดวานซ์ อินโฟร์ เซอร์วิส จำกัด (มหาชน) หรือ เอไอเอส แถลงข่าวภายหลังได้ชนะการประมูล 4G คลื่นความถี่ 900 MHz โดยยืนยันว่าการชนะประมูล 4G คลื่น 900 MHz ด้วยจำนวนเงิน 75,654 ล้านบาท ไม่ได้เป็นจำนวนเงินที่สูงเกินไป แต่เป็นจำนวนเงินที่ต่ำกว่า 75,900 ล้านบาท ที่เคาะราคาประมูลครั้งที่แล้ว

ทั้งนี้ สาเหตุที่เอไอเอสเข้าประมูลครั้งนี้ เนื่องจากได้ผ่านการพิจารณาอย่างรอบคอบทุกด้าน และผ่านการอนุมัติของคณะกรรมการบริหารบริษัทแล้ว ดังนั้นจึงเชื่อว่าคลื่น 900 MHzจะช่วยยุติความวุ่นวายทางโทรคมนาคมของลูกค้ากว่า 40 ล้านเลขหมายได้ รวมถึงทำให้การพัฒนาโครงข่ายดิจิทัลในทุกพื้นที่ เป็นไปอย่างมีประสิทธิภาพเพื่อตอบสนองความต้องการการใช้สมาร์ทโฟนและอินเทอร์เน็ตบนมือถือที่กำลังขยายตัวสู่ประชาชนพื้นที่ห่างไกลทั้งครอบคลุมและการขยายปริมาณการรองรับการใช้งาน เนื่องจากเป็นคลื่นความถี่ต่ำ ที่สามารถกระจายสัญญาณได้ไกล
สำหรับการชำระเงินเพื่อให้ลูกค้า 2G สามารถใบ้บริการได้อย่างต่อเนื่องตามมาตรการเยียวยา ทาง เอไอเอส จะจ่ายเงินค่าประมูลให้ได้ภายในเดือนมิถุนายนนี้ โดยมีแหล่งเงินจากผลการดำเนินและเงินกู้จากสถาบันการเงิน แต่ยังอยู่ระหว่างพิจารณาว่า จะกู้จากสถาบันการเงินใด อย่างไรก็ตาม ขอย้ำว่าปัจจุบัน บริษัทฯ ไม่ได้มีปัญหาทางการเงิน จึงยังไม่มีความจำเป็นต้องใช้เครื่องมือทางการเงินอื่นมาเพิ่มเติม และยังสามารถปันผลได้ 100% ในปีนี้

ที่มา  INN
MThai News
