‘รถเมล์ร่วม ขสมก.’  ร้องรัฐขอปรับขึ้นค่าโดยสารรถเมล์เพิ่มอีก 2 บาท ตามแนวโน้มราคาน้ำมันที่ปรับสูงขึ้น
นางภัทรวดี กล่อมจรูญ นายกสมาคมผู้ประกอบการรถโดยสารประจำทาง  กล่าวว่า ตามที่ราคาพลังงานและค่าอะไหล่ได้มีการปรับสูงขึ้น ทำให้ผู้ประกอบการรถเมล์ร่วมบริการ ขสมก.บางราย ต้องลดจำนวนเที่ยววิ่งรถลงกว่า 50% เนื่องจากประสบปัญหาการขาดทุนอย่างต่อเนื่อง ไม่มีเงินทุนในการซ่อมแซมรถ และจ่ายค่าจ้างพนักงาน

จึงต้องการเรียกร้องให้กระทรวงคมนาคมปรับขึ้นค่าโดยสารรถเมล์อีก 2 บาท โดยในเดือนหน้าจะไปหารือร่วมกับ กระทรวงคมนาคม และกรมการขนส่งทางบก เพื่อปรับโครงสร้างการให้บริการ และค่าโดยสารรถเมล์
ด้าน  นายยู เจียรยืนยงพงศ์ ที่ปรึกษาสหพันธ์การขนส่งทางบกแห่งประเทศไทย  กล่าวว่า ราคาน้ำมันดีเซลที่ปรับขึ้นมาอยู่ที่ลิตรละ 24 บาท 69 สตางค์ ยังไม่ส่งผลต่อการปรับขึ้นค่าขนส่งสินค้า เนื่องจากขณะนี้จำนวนรถบรรทุกในระบบ มีมากกว่าความต้องการ ผู้ประกอบการจึงต้องแข่งขันกันด้านราคา ถ้าปลายปีนี้ราคาน้ำมันปรับขึ้นสูงถึงลิตรละ 27 บาท ก็อาจมีการปรับขึ้นค่าขนส่งสินค้า 1.5-2%
ทั้งนี้ ขอให้รัฐบาลช่วยเหลือผู้ประกอบการ เช่น ลดราคายางรถยนต์ในประเทศลง 10-15% เนื่องจากยางรถยนต์ในประเทศมีต้นทุนลดลงแล้ว แต่ราคาขายยังสูงกว่ายางรถยนต์นำเข้าถึง 30%

ขอบคุณข้อมูล  ch7
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
