ชาว จ.นครราชสีมาคิดค้นแปรรูป  ‘หญ้าแฝก’  เป็นผลิตภัณฑ์สารพัด เพิ่มมูลค่าสร้างรายได้งาม
ดร.จุรารัตน์ เพ็ชรจันทึก ผอ.กศน.อำเภอโนนไทย จ.นครราชสีมา  เปิดเผยว่า เนื่องจากทาง กศน.อำเภอโนนไทย ได้มีแนวคิดที่จะส่งเสริมอาชีพให้กับชุมชน จึงได้นำสมาชิกนักเรียนของ กศน.ไปศึกษาดูงานในหลายจังหวัด และพบว่า ใบหญ้าแฝกสามารถนำมาแปรรูปเป็นผลิตภัณฑ์มากมาย เมื่อกลับมาสำรวจ ก็เห็นว่าในพื้นที่มีหญ้าแฝกอยู่เป็นจำนวนมาก ทั้งที่เกิดขึ้นเองและที่ปลูกไว้ตามท้องไร่ ท้องนา ซึ่งใบหญ้าแฝกจะไม่ค่อยได้ใช้ประโยชน์อะไร

ทั้งนี้ จึงเกิดการรวมกลุ่มกันขึ้น เป็น “กลุ่มผลิตภัณฑ์หญ้าแฝกบ้านโคกพรหม” ซึ่งตั้งอยู่ที่บ้านโคกพรหม หมู่ 5 ต.โนนไทย อ.โนนไทย จ.นครราชสีมา โดยได้รับการสนับสนุนการออกแบบผลิตภัณฑ์จากมูลนิธิชัยพัฒนา ซึ่งปัจจุบันมีแบบผลิตภัณฑ์จำนวนมาก อาทิ ชุดเครื่องประดับ, สร้อยคอ, ต่างหู, เข็มขัด, กำไลมือ, กระเป๋า, ปลอกคอสุนัข, แจกันดอกไม้, พวงกุญแจ, โคมไฟ และกล่องดินสอ เป็นต้น

โดยผลิตภัณฑ์ของกลุ่มส่งประกวดผลิตภัณฑ์ชุมชน ได้รับรางวันอันดับ 1 ของภาค และอันดับ 2 ของประเทศ ซึ่งทั้งหมดจะรับออเดอร์จากมูลนิธิชัยพัฒนา ส่งจำหน่ายไปทั่วประเทศ สร้างรายได้ให้กับสมาชิกในกลุ่ม ที่ปัจจุบันมีอยู่ 30 คน เฉลี่ยเดือนละประมาณ 9,000 บาท และสร้างรายได้ให้กับชาวบ้านที่นำหญ้าแฝก มาขายให้กลุ่มกว่า 150 ครัวเรือน



ที่มา INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
