ธนาคารเตรียมเปิดให้ประชาชนแลกซื้อ  ‘ธนบัตรที่ระลึกฯ 70 ปี’  รอบสอง 15 มิ.ย.นี้
หลังจากที่มีการเปิดให้ประชาชนแลกซื้อธนบัตรที่ระลึกเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสฉลองสิริราชสมบัติครบ 70 ปี ไปเมื่อวันที่ 9 มิ.ย.ที่ผ่านมา ซึ่งถือว่าได้รับการตอบรับเป็นอย่างดี โดยมีประชาชนทั่วประเทศแห่เดินทางไปแลกธนบัตรเป็นจำนวนมาก จนไม่เพียงพอต่อความต้องการของประชาชน แม้ว่าจะกำหนดแลกซื้อคนละ 1-2 ฉบับ เพื่อกระจายธนบัตรอย่างทั่วถึง
ล่าสุด ธนาคารพาณิชย์ เตรียมเปิดให้ประชาชนแลกซื้อธนบัตรที่ระลึกฯ 70 ปี รอบสอง หลังจากเกือบทุกธนาคารได้แจ้งความจำนงต่อธนาคารแห่งประเทศไทย ขอโควตาธนบัตรที่ระลึกเพิ่มเติมโดยธนาคารแห่งประเทศไทย ได้เปิดให้ธนาคารพาณิชย์ส่งยอดตัวเลขธนบัตรที่ต้องการเพิ่มเติมเข้ามาภายในเที่ยงวันพรุ่งนี้ ก่อนนำไปกระจายให้แต่ละสาขาธนาคารทั่วประเทศต่อไป ซึ่งธนาคารกรุงเทพได้ขอธนบัตรเพิ่มเติมไปแล้ว 1 ล้านฉบับ และพร้อมเปิดให้ประชาชนแลกในวันพุธที่ 15 มิถุนายนนี้
ธปท.ออกพันธบัตร 70 บาท เป็นที่ระลึกเฉลิมพระเกียรติ  ‘ในหลวง’  เนื่องในโอกาสฉลองสิริราชสมบัติครบ 70 ปี
นายวิรไท สันติประภพ ผู้ว่าการธนาคารแห่งประเทศไทย หรือ ธปท.  เปิดเผยว่า ธปท. ได้จัดพิมพ์ธนบัตรที่ระลึกเฉลิมพระเกียรติพระบาทสมเด็จพระเจ้าอยู่หัว เนื่องในโอกาสฉลองสิริราชสมบัติครบ 70 ปี 9 มิถุนายน 2559 จำนวน 20 ล้านฉบับ ซึ่งคาดว่าจะเพียงพอต่อความต้องการของประชาชน โดยจะเปิดให้ประชาชนที่สนใจจ่ายแลกในวันที่ 9 มิถุนายน นี้ ที่ธนาคารพาณิชย์และธนาคารเฉพาะกิจของรัฐทุกแห่ง ในราคา 100 บาท ซึ่งรายได้ส่วนต่างจากการจ่ายแลกธนบัตรทั้งหมดจะนำขึ้นทูลเกล้าฯ ถวายพระบาทสมเด็จพระเจ้าอยู่หัว

สำหรับธนบัตรดังกล่าว ภาพด้านหน้าธนบัตร เชิญพระบรมสาทิสลักษณ์พระบาทสมเด็จพระเจ้าอยู่หัว ในฉลองพระองค์เครื่องแบบเต็มยศจอมทัพ ฉลองพระองค์ครุยมหาจักรีบรมราชวงศ์ ทรงเครื่องขัตติยราชอิสริยาภรณ์ อันมีเกียรติคุณรุ่งเรืองยิ่งมหาจักรีบรมราชวงศ์ และพระสังวาลปฐมจุลจอมเกล้าวิเศษ เป็นภาพประธาน ภาพด้านหลังธนบัตร เชิญพระบรมสาทิสลักษณ์พระบาทสมเด็จพระเจ้าอยู่หัว ทรงเครื่องบรมขัตติยราชภูษิตาภรณ์ ทรงพระแสงขรรค์ชัยศรี ทรงยืนเบื้องหน้าพระที่นั่งพุดตานกาญจนสิงหาสน์ ณ พระที่นั่งไพศาลทักษิณ



ที่มา  INN
MThai News
