ชาวบ้าน  จ.เชียงใหม่  แห่จับ  ‘แมงมัน’  ขายสร้างรายได้ 1,500 – 2,000  บาท ของดีที่มีแค่ปีละครั้งเท่านั้น
ชาวบ้านและเจ้าหน้าที่ในศูนย์ราชการ จ.เชียงใหม่ พากันไปนั่งเฝ้ารู ‘แมงมัน’ หลายจุดภายในศูนย์ราชการ เพื่อคอยเก็บแมงมันที่พากันออกมาจากรูตามธรรมชาติจำนวนมาก ซึ่งชาวบ้านต่างก็ไม่ผิดหวังเพราะตั้งแต่ช่วงเย็น แมงมันตัวเมียก็พากันไต่ออกมาจากรูอย่างไม่ขาดสาย โดยชาวบ้านแต่ละคนที่จับจองนั่งเฝ้ารูก็พากันเก็บแมงมันใส่ขวดพลาสติกที่เตรียมไปกันอย่างคึกคัก และแม้จะล่วงเลยถึงช่วงค่ำ ชาวบ้านก็ไม่ลดละ เพราะเตรียมอุปกรณ์ทั้งเทียนไขและไฟฉายมาพร้อม โดยแสงไฟจากเทียนไขที่จุดไว้ปากรู ก็ช่วยล่อให้แมงมันออกมาอีกจำนวนมาก

แม้ว่าการเก็บแมงมันจะทำให้หลายคนต้องแสบคันเพราะถูกนางพญาของแมงมันกัด ทำให้หลายคนต้องนำขี้เถ้าจากบ้านมาโรยรอบ ๆ ตัว เพื่อสร้างเป็นแนวป้องกันไม่ให้แม่แมงมันเข้ามากัดระหว่างที่นั่งเก็บ ซึ่งแม้จะลำบาก แต่ชาวบ้านก็ไม่ละความพยายาม  เนื่องจากแมงมันในช่วงนี้ยังมีราคาแพงถึงกิโลกรัมละ 1,500 – 2,000  บาท สามารถนำไปขายสร้างรายได้ดี เพราะถือเป็นอาหารชั้นยอดจากธรรมชาติตามฤดูกาลที่ปีหนึ่งมีเพียงช่วงเวลาเดียวเท่านั้น โดยเมนูยอดนิยมก็คือ ‘แมงมันคั่วเกลือ’ และ ‘ตำน้ำพริกแมงมัน’
ชาวบ้านบอกว่าปีนี้ปีนี้แมงมันออกช้า แถมยังเปลี่ยนจุด จุดเดิมที่เคยออกกลับไม่ออก แต่ย้ายไปออกที่จุดใหม่ห่างออกไปหลายสิบเมตร ทำให้ชาวบ้านต้องพากันออกตามหาหลายวัน ขณะที่หลายจุดออกเป็นตัวผู้แทนซึ่งไม่เป็นที่นิยมรับประทาน



MThai News
