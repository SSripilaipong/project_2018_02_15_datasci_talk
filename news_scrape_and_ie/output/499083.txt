บริษัท  อูเบอร์ ไทยแลนด์  ร้อง กระทรวงคมนาคม แก้กฎหมายรองรับรถโดยสารสาธารณะส่วนบุคคล ผ่านแอปฯ หลัง ขนส่ง สั่งงดให้บริการ

นายดรุณ แสงฉาย รองปลัดกระทรวงคมนาคม กล่าวภายหลัง บริษัท อูเบอร์ (ประเทศไทย) จำกัด เข้าพบ นายออมสิน ชีวะพฤกษ์ รัฐมนตรีช่วยว่าการกระทรวงคมนาคม ว่า ทางอูเบอร์ ได้เสนอให้กระทรวงคมนาคม แก้ไขกฎหมายเพื่อให้สามารถเปิดใช้บริการในประเทศไทยได้ หลัง กรมการขนส่งทางบก สั่งงดให้บริการ เช่น การไม่ใช้ป้ายทะเบียนรถสาธารณะ หรือป้ายเหลือง ก็สามารถวิ่งให้บริการได้ การวิ่งให้บริการข้ามเขต และไม่ใส่เสื้อวินก็สามารถให้บริการได้ ซึ่งประเด็นดังกล่าวทางกระทรวงคมนาคมยืนยันว่า ทางอูเบอร์ จะต้องทำตามกฎหมายของไทยเท่านั้น จะต้องลงทะเบียนผู้ขับขี่ให้ถูกต้อง ไม่เช่นนั้น ก็จะไม่สามารถให้บริการได้ ทั้งนี้ รัฐมนตรีช่วยว่าการกระทรวงคมนาคม ได้สั่งให้ตั้งคณะทำงานขึ้นมา 1 ชุด ในการหารือร่วมกับอูเบอร์ เพื่อหาทางออกร่วมกันว่าจะสามารถเปิดให้บริการในไทยได้หรือไม่
อย่างไรก็ตาม สำหรับกรณีการแก้ไขกฎหมายนั้น ยอมรับว่า สามารถทำได้ แต่จะต้องรวบรวมข้อมูลผลการศึกษามีเหตุผลที่เหมาะสม และข้อร้องเรียนที่เกิดขึ้นกับ อูเบอร์ทั่วโลกมาประกอบ และที่สำคัญทางอูเบอร์ จะต้องอยู่ภายใต้กฎหมายของไทยเท่านั้น นอกจากนี้ อูเบอร์ ยังอยู่ระหว่างการสั่งห้ามเปิดให้บริการ ซึ่งหากฝ่าฝืนจะดำเนินการจับกุมและลงโทษตามกฎหมายทันที

ที่มา :  INN
MThai News
