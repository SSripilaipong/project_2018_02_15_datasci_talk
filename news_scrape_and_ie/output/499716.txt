ประชาชนแห่แลกธนบัตร-เหรียญที่ระลึก ฉลอง  ในหลวงครองราชย์ 70ปี  ล้นหลาม เผย เปิดวันแรกคิวเต็มทันที
ธนาคารแห่งประเทศไทย คาด ประชาชนแห่แลกธนบัตรและเหรียญกษาปณ์ ที่ระลึกเฉลิมพระเกียรติพระบาทสมเด็จพระเจ้าอยู่หัว เนื่องในโอกาสฉลองสิริราชสมบัติครบ 70 ปี วันแรกจำนวนมาก โดยย้ำว่าธนาคารแห่งประเทศไทยมีธนบัตรเพียงพอเพื่อให้ธนาคารพาณิชย์ และสถาบันการเงินเฉพาะกิจของรัฐ สามารถเบิกได้หากโควตาไม่เพียงพอบริการประชาชน
ขณะที่กรมธนารักษ์ ได้เตรียมเหรียญกษาปณ์ที่ระลึกฉลองสิริราชสมบัติครบ 70 ปี ไว้จำหน่ายจ่ายแลกให้กับประชาชนในวันนี้เช่นกัน โดยเปิดจำหน่ายที่สำนักงานธนารักษ์ทั้ง 76 จังหวัด ส่วนกลางที่สำนักงานกรมธนารักษ์ ซอยอารีย์สัมพันธ์ และสำนักงานถนนจักรพงษ์ กรุงเทพฯ และสำนักบริหารเงินตรา ถนนพหลโยธิน จังหวัดปทุมธานี
สำหรับทุกพื้นที่วันนี้ ประชาชนจำนวนมากได้ทยอยเดินทางไปแลกธนบัตรที่ระลึกเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสฉลองสิริราชสมบัติ 70 ปี ตามธนาคารพาณิชย์ และธนาคารของรัฐทุกสาขาทั่วประเทศ ซึ่งธนาคารส่วนใหญ่จำกัดให้แลกได้ ครั้งละ 1 -2 ฉบับ เพื่อกระจายให้อย่างทั่วถึง ขณะที่สาขาย่อยของธนาคารต่าง ๆ ซึ่งได้โควตามาเพียง 500 ฉบับ มีประชาชนไปรอแลกธนบัตรจำนวนมาก และหมดภายในไม่ถึง 10 นาที
ส่วนที่จุดแลกเหรียญกษาปณ์ กรมธนารักษ์ มีประชาชนจำนวนมากต่อคิวเพื่อแลกเหรียญ ที่ระลึกเฉลิมพระเกียรติพระบาทสมเด็จพระเจ้าอยู่หัว เนื่องในโอกาสฉลองสิริราชสมบัติ 70 ปี หมดโควตา 400 คิว สำหรับวันนี้แล้ว เฉพาะจุดที่กรมธนารักษ์ ซอยอารีสัมพันธ์ ส่วนประชาชนทั่วไปสามารถแลกเหรียญที่ระลึกได้ที่จุดแลกเหรียญของกรมธนารักษ์ ในทุกพื้นที่ทั่วประเทศ

ขอบคุณข้อมูล  Ch7
ภาพ INN
MThai News
