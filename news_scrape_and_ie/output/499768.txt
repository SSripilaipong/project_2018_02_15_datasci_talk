เผย 10 อันดับ แบรนด์ที่มีมูลค่าสูงสุดในโลกประจำปี 2559  ‘กูเกิล’  ครองแชมป์เป็นอันดับ 1 โดยล้มแชมป์เก่าอย่างแอปเปิ้ล
บริษัทที่ปรึกษาด้านแบรนด์มิลวอร์ด บราวน์  เผยการจัดอันดับ 10 แบรนด์ที่มีมูลค่าสูงที่สุดประจำปี 2559 ของ “แบรนด์แซด” (BrandZ)โดยวัดมูลค่าในตลาดของบริษัททั่วโลก พบว่า 10 อันดับแรกของปีนี้ส่วนใหญ่ เป็นบริษัทด้านเทคโนโลยี โดยแบรนด์ที่มีมูลค่าสูงสุด คือ กูเกิล ที่ 229,000 ล้านดอลลาร์ ซึ่งแบรนด์แซดเผยว่า มูลค่าของบริษัทรายนี้สูงขึ้น 32% ตลอดปีที่ผ่านมา อีกทั้งยังล้มแชมป์เก่าอย่างแอปเปิ้ล อิงค์ ได้อีกด้วย โดยแอปเปิ้ล อิงค์ ร่วงไปเป็นอันดับ 2 ด้วยมูลค่า 228,000 ล้านดอลลาร์ หรือมูลค่าลดลง 5% ตลอดปีที่แล้ว

ขณะที่ อันดับ 3 คือ ไมโครซอฟท์ ที่ 122,000 ล้านดอลลาร์, อันดับ 4 คือ เอทีแอนด์ที ซึ่งเป็นบริษัทด้านโทรคมนาคมของสหรัฐ ที่ 107,000 ล้านดอลลาร์, อันดับ 5 เฟซบุ๊ค อิงค์ มูลค่า 103,000 ล้านดอลลาร์, ตามมาด้วย วีซ่า บริษัทบัตรเครดิตในอันดับ 6 ที่ 101,000 ล้านดอลลาร์, อันดับ 7 เป็นของบริษัทอีคอมเมิร์ซชื่อดัง อย่างอเมซอน ที่ 99,000 ล้านดอลลาร์, อันดับ 8 ได้แก่ ผู้ให้บริการเครือข่ายโทรศัพท์มือถือสหรัฐ เวอไรซอน ที่ 93,000 ล้านดอลลาร์ ขณะที่อันดับ 9 ตกเป็นของเชนร้านอาหารจานด่วน แมคโดนัลด์ ที่ 89,000 ล้านดอลลาร์ และอันดับ 10 คือบริษัทคอมพิวเตอร์ อย่าง ไอบีเอ็ม ที่ 86,000 ล้านดอลลาร์

ขอบคุณข้อมูล  Money360
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
