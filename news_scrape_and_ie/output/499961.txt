‘สมคิด’ ปลื้ม ธนาคารโลกขยับ  ‘จีดีพี’  ไทยดีขึ้น เป็นประเทศเดียวในแถบเอเชียตะวันออกและแปซิฟิก
จากกรณีเมื่อวันที่ 8 มิ.ย.59 ธนาคารโลก ได้รายงานภาวะเศรษฐกิจโลกรอบครึ่งปี โดยปรับลดจีดีพีทั่วโลกจากร้อยละ 2.9 เหลือร้อยละ 2.4 ส่วนไทยเศรษฐกิจจะขยายตัวดีต่อเนื่อง หลังความเชื่อมั่นนักลงทุนเริ่มฟื้นตัว แต่การขยายตัวจากนี้ถึงปี 2561 จะยังต่ำกว่าร้อยละ 3 เนื่องจากการค้าโลกที่ยังอ่อนแอ

ล่าสุด  นายสมคิด จาตุศรีพิทักษ์ รองนายกรัฐมนตรี  เปิดเผยว่า เป็นเรื่องน่าดีใจที่ธนาคารโลก หรือ เวิลด์แบงก์ ปรับคาดการณ์การขยายทางเศรษฐกิจ หรือ จีดีพี (GDP) ของไทยดีขึ้น จากเดิมร้อยละ 2.0 เป็นร้อยละ 2.5 และขยายตัวเป็นร้อยละ 2.6 ในปี 2560 จากเดิมคาดจะขยายตัวร้อยละ 2.4 และนับเป็นประเทศเดียวในแถบเอเชียตะวันออกและแปซิฟิก ที่ได้รับการปรับจีดีพีเพิ่มขึ้นจากคาดการณ์เดิมเมื่อเดือนมกราคมที่ผ่านมา
อย่างไรก็ตาม ถือเป็นกำลังใจในการทำงานของรัฐบาล ที่พยายามแก้ไขวิกฤต โดยต้องไม่ประมาท เพราะธนาคารโลกได้ปรับลดจีดีพีของโลกปีนี้ จากร้อยละ 2.9 เหลือร้อยละ 2.4 สะท้อนว่า เศรษฐกิจโลกยังไม่ฟื้นตัว ยอมรับอัตราการเติบโตของเศรษฐกิจไทยในอาเซียนอยู่ในระดับต่ำมานานหลายปี แต่ครั้งนี้ถือเป็นครั้งแรกที่เริ่มปรับตัวขึ้น สวนทางกับเศรษฐกิจโลก จึงต้องประคองไม่ให้ทรุดตัวลง รัฐบาลต้องเร่งผลักดันการปฏิรูป ช่วยเหลือประชาชนให้มีรายได้เพิ่มขึ้น

MThai News
