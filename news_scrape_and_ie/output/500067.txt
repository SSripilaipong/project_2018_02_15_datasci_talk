เปิดคลิปจำลอง!  ‘รถไฟฟ้า’  โมโนเรลสายสีเทา ช่วงวัชรพล-สะพานพระราม 9-ท่าพระ คาดเปิดใช้บริการปี 62
รถไฟฟ้าสายสีเทา (วัชรพล-สะพานพระราม 9-ท่าพระ) เป็นหนึ่งในโครงการก่อสร้างเส้นทางรถไฟฟ้าตามแผนแม่บทระบบขนส่งมวลชนทางราง ในเขตกรุงเทพมหานครและปริมณฑล อยู่ภายใต้ความรับผิดชอบของกรุงเทพมหานคร โดยสำนักงานนโยบายและแผนการขนส่งและจราจร (สนข.) เป็นรถไฟฟ้าในรูปแบบรถไฟฟ้ารางเดี่ยว (โมโนเรล) ที่มีแนวเส้นทางเริ่มจากถนนรามอินทรา ชานเมืองทางด้านตะวันออกเฉียงเหนือของกรุงเทพฯ ลงมาทางทิศใต้ตามถนนประดิษฐ์มนูธรรม เลียบทางพิเศษฉลองรัช เข้าสู่ใจกลางเมืองย่านทองหล่อ ถนนสุขุมวิท ถนนพระรามที่ 4 คลองเตย ถนนรัชดาภิเษก-พระราม 3 ไปสิ้นสุดบริเวณเชิงสะพานพระราม 9 ทางด้านทิศใต้ของพื้นที่ใจกลางกรุงเทพฯ รวมระยะทาง 26 กิโลเมตร

ทั้งนี้ โครงการรถไฟฟ้าสายสีเทาจะได้ความชัดเจนรวมถึงเริ่มก่อสร้างได้ในปีนี้ (2559) โดยจะใช้เวลาก่อสร้างประมาณ 2 ปี และคาดว่าจะเปิดใช้บริการได้ในปี 2562 ทั้งนี้จะเริ่มสร้างช่วงวัชรพล-ลาดพร้าว-พระราม 4 ก่อน เนื่องจากในช่วงจากลาดพร้าวถึงพระราม 4 จะสามารถรองรับประชาชนในย่านธุรกิจหนาแน่นที่ย่านสุขุมวิท ทองหล่อและถนนเพชรบุรีด้วย
1. ช่วงวัชรพล-ลาดพร้าว : เป็นระบบรถไฟฟ้ารางเดี่ยว (Monorail) มีโครงสร้างยกระดับตลอดเส้นทางเริ่มต้นบริเวณซอยวัชรพล จุดตัดกับถนนรามอินทรา มุ่งหน้าลงใต้ผ่านซอยนวลจันทร์ ข้ามถนนเกษตร-นวมินทร์ และสิ้นสุดที่จุดตัดกับถนนลาดพร้าว ระยะทางประมาณ 8 กม. จำนวน 5 สถานี
2. ช่วงลาดพร้าว-พระราม 4 : เป็นระบบรถไฟฟ้ารางเดี่ยว (Monorail) มีโครงสร้างยกระดับตลอดเส้นทางเริ่มต้นบริเวณถนนลาดพร้าว มุ่งหน้าลงทิศใต้ ผ่านถนนประชาอุทิศ ยกข้ามทางพิเศษศรีรัช เลี้ยวเข้าถนนเพชรบุรีตัดใหม่ เลี้ยวเข้าซอยทองหล่อจนพบจุดตัดถนนสุขุมวิทจึงยกระดับข้ามโครงสร้างระบบรถไฟฟ้าสายสีเขียวบริเวณสถานีทองหล่อ เพื่อเข้าสู่ซอยสุขุมวิท 38 แล้วเบี่ยงแนวเข้าสู่ซอยสุขุมวิท 40 จนถึงจุดตัดกับถนนพระราม 4 สิ้นสุดที่ทางแยกรัชดา-พระราม 4 บริเวณตลาดคลองเตย ระยะทางประมาณ 12 กม. จำนวน 10 สถานี
3. ช่วงพระราม 4-สะพานพระราม 9 : เป็นระบบรถไฟฟ้ารางเดี่ยว (Monorail) มีโครงสร้างยกระดับตลอดเส้นทางเริ่มต้นบริเวณทางแยกรัชดา-พระราม 4 บริเวณตลาดคลองเตย เลี้ยวเข้าถนนพระราม 3 มุ่งหน้าลงทิศใต้ เชื่อมกับถนนรัชดาภิเษกเลียบแนวทางด่วนเฉลิมมหานคร ยกข้ามทางขึ้นลงทางด่วนในบางช่วง จนสิ้นสุดที่จุดตัดกับถนนพระราม 3 อีกครั้งที่บริเวณสะพานพระราม 9 ระยะทางประมาณ 6 กม. จำนวน 6 สถานี
สำหรับโครงการรถไฟฟ้ารางเดี่ยว (Monorail) สายสีเทา ช่วงวัชรพล–สะพานพระราม 9–ท่าพระ มุ่งหวังที่จะรองรับการขยายตัวของที่พักอาศัยบริเวณพื้นที่โครงการผ่าน ตลอดจนการป้อนผู้โดยสารให้กับระบบขนส่งมวลชนหลัก ได้แก่ สายสีส้ม สีแดง สีเขียว สีน้ำเงิน รวมถึงเชื่อมต่อกับโครงข่ายระบบรองสายสีชมพู สีเหลือง และระบบรถโดยสารด่วนพิเศษ (BRT) สาทร-ราชพฤกษ์ ส่งผลให้การเดินทางด้วยระบบขนส่งมวลชนมีประสิทธิภาพมากยิ่งขึ้น


ที่มา  bangkokgreyline
ติดตามข่าว เศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
