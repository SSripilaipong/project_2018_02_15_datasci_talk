‘อาร์เอส’  ลมจับ ! เผย ธุรกิจสื่อแข่งดุ หันทุ่มงบเปิดบริษัทสุขภาพและความงาม หวังดันรายได้เพิ่ม
นางพรพรรณ เตชรุ่งชัยกุล ประธานเจ้าหน้าที่ ฝ่ายปฏิบัติการ บริษัท อาร์เอส จำกัด (มหาชน) หรือ RS  เปิดเผยว่า ขณะนี้ บริษัทได้ขยายสายธุรกิจใหม่ ด้วยการลงทุนทำธุรกิจสุขภาพและความงาม ภายใต้ชื่อบริษัท ไลฟ์สตาร์ จำกัด โดยมองว่าธุรกิจดังกล่าวมีโอกาสเติบโตในตลาดสูง ที่สำคัญยังเติบโตในทิศทางที่สวนกระแสเศรษฐกิจได้ เพราะปัจจุบันคนไทยหันมาใส่ใจดูแลสุขภาพและความงามมากขึ้น ทำให้กลายเป็นอีกหนึ่งสินค้าจำเป็นในชีวิตประจำวัน

โดยบริษัทได้ทุ่มงบทำตลาด 200 ล้านบาท เพื่อเปิดตัวผลิตภัณฑ์ภายใต้ 4 แบรนด์หลัก ได้แก่ ผลิตภัณฑ์ดูแลผิวชะลอริ้วรอยแห่งวัย มาจีค (Magique) จับกลุ่มเป้าหมายอายุ 30 ปีขึ้นไป, ผลิตภัณฑ์ดูแลผิวชะลอริ้วรอยแห่งวัย กราวีธัส (Gravitas) จับกลุ่มเป้าหมายอายุ 45 ปีขึ้นไป, ผลิตภัณฑ์บำรุงเส้นผมและหนังศีรษะให้แข็งแรง รีไวว์ (Revive) และผลิตภัณฑ์ดูแลผิวขาวกระจ่างใส โนเบิล ไวท์ (Noble White) โดยได้ขยายช่องทางจำหน่ายผ่านห้างค้าปลีกสมัยใหม่, บิวตี้สโตร์ และร้านผลิตภัณฑ์ความงามครบวงจรทั่วประเทศ เพื่อให้ครอบคลุมทุกกลุ่มเป้าหมายของทุกผลิตภัณฑ์
ทั้งนี้ ต้องยอมรับว่าธุรกิจสื่อในเวลานี้ เป็นช่วงที่มีการแข่งขันสูง จึงทำให้มีความลำบากในการบริหาร ทั้งทีวีดิจิทัล อีเว้นท์ เพราะเม็ดเงินโฆษณาในตลาดค่อนข้างน้อย เนื่องจากลูกค้าชะลอการลงโฆษณาพอสมควร แต่การแข่งขันกลับสูงขึ้นตามจำนวนช่องที่มากขึ้น ซึ่งทำให้หลายบริษัท ต้องมีการปรับตัวขยายการลงทุนด้านคอนเทนท์ ซึ่งทาง RS เอง ปกติจะมีการปรับผังรายการไตรมาสละ 1 ครั้ง แต่ขณะนี้ ต้องมีการปรับผังให้ถี่มากขึ้น เพื่อรักษาระดับเรตติ้งที่ปัจจุบันอยู่อันดับ 4-5

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
