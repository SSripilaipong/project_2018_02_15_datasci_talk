ดีเดย์! 16 มิ.ย. คมนาคมเปิดทดลองใช้  ‘รถเมล์ระบบไฮบริด’  10 เส้นทาง ราคาเริ่มต้นที่ 11- 23 บาท
วันนี้ (15 มิ.ย.)  นายอาคม เติมพิทยาไพสิฐ รัฐมนตรีว่าการกระทรวงคมนาคม และนายออมสิน ชีวะพฤกษ์ รัฐมนตรีช่วยว่าการกระทรวงคมนาคม  ได้ทดลองนั่งรถโดยสารปรับอากาศระบบดีเซลและไฟฟ้า หรือ ระบบไฮบริด ของบริษัท ฮีโน่มอเตอร์เซลล์ ประเทศไทย จำกัด ซึ่ง ขสมก. ได้นำมาวิ่งเพื่อทดสอบประสิทธิภาพการทำงาน และสมรรถนะของรถ โดยจะทดลองวิ่งให้บริการใน 10 เส้นทาง เส้นทางละ 15 วัน เก็บค่าโดยสารตามอัตราปกติ เริ่มทดลองใช้รถเมล์ไฮบริดวิ่งให้บริการ 10 เส้นทาง ตั้งแต่วันพรุ่งนี้ ถึงวันที่ 15 พฤศจิกายนนี้

ขณะที่ จะเริ่มวิ่งให้บริการในวันที่ 16 มิ.ย.-15 พ.ย. 59 รวม 5 เดือน ในเส้นทางสาย 137 (รามคำแหง-รัชดาภิเษก) อัตราค่าโดยสารจะคิดตามระยะทาง และตามราคารถเมล์ปรับอากาศสาย 137 เริ่มต้น 11- 23 บาท ซึ่งหลังจากเปิดทดลองสายแรกแล้ว จะมีการนำไปวิ่งในกรุงเทพฯ และ ปริมณฑลอีกกว่า 10 เส้นทาง จากนั้นเปลี่ยนเส้นทางไปเรื่อย ๆ ตามแผนที่วางไว้ ค่าโดยสารคิดตามราคาปกติของรถเมล์ในแต่ละสายที่นำไปวิ่งทดลอง
โดยรถโดยสารดังกล่าวมี ขนาด 10.5 เมตร 26 ที่นั่ง มีการออกแบบตามมาตรฐานสากลและทันสมัย มีทางลาดให้คนพิการเข็นรถวีลแชร์ มีระบบเกียร์กึ่งอัตโนมัติ และระบบเข้าเกียร์ว่างอัตโนมัติเมื่อประตูเปิด เพื่อความนุ่มนวลในการออกตัวและเพิ่มความปลอดภัยในการขึ้น-ลง ของผู้ใช้บริการ  รวมถึงมีการใช้พลังงานทั้งระบบดีเซลและไฟฟ้า ทำให้ประหยัดเชื้อเพลิงและเป็นมิตรต่อสิ่งแวดล้อม

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
