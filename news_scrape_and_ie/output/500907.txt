บอร์ด กสทช. เตรียมอนุมัติ คูปองแลกกล่องดิจิตอลทีวี  เพิ่มอีก 10.5 ล้านครัวเรือน พร้อมแจ้งสิทธิ์ทางจดหมายให้ประชาชนทราบ
นางสาวสุภิญญา กลางณรงค์ กรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) กล่าวว่า ในวันนี้การประชุมบอร์ด กสทช. ครั้งที่ 5/2559 มีวาระขอความเห็นชอบกระบวนการ ขั้นตอน และการดำเนินโครงการสนับสนุนประชาชนในการเปลี่ยนผ่านไปสู่การรับชมโทรทัศน์ภาคพื้นดินระบบดิจิตอลสำหรับครัวเรือน ที่ได้รับสิทธิ์เพิ่มเติม
ซึ่งคณะรักษาความสงบแห่งชาติ ได้อนุมัติในหลักการให้สำนักงานดำเนินการแจกคูปองเพิ่มเติมให้กับครัวเรือนราว 10.5 ล้านครัวเรือน จากที่ผ่านมาได้ดำเนินการแจกรอบแรกไปแล้ว 13.6 ล้านครัวเรือน

ทั้งนี้ สำนักงาน กสทช. จะแจ้งสิทธิ์ให้ประชาชนทราบโดยส่งเป็นจดหมาย โดยประชาชนจะสามารถแสดงตนขอรับสิทธิ์จากการใช้คูปองแบบเดิมเป็นการใช้บัตรประชาชนแบบเอนกประสงค์ (Smart Card) เพื่อใช้ตรวจสอบผ่านระบบจัดการคูปอง ซึ่งเชื่อมต่อกับระบบฐานข้อมูลทะเบียนราษฎรของกรมการปกครอง และถ่ายรูปผู้ใช้สิทธิ์ลงในระบบบริหารจัดการให้มีประสิทธิภาพมากขึ้น
รวมทั้งเป็นการแก้ไขปัญหาในส่วนการเบิกจ่ายเงินให้กับผู้เข้าร่วมโครงการด้วย ส่วนการบริหารการจัดส่งกล่องดิจิตอลทีวี สำนักงานจะให้ผู้เข้าร่วมโครงการยังคงเป็นผู้จำหน่ายกล่อง DVB-T2 และระบบดาวเทียมแบบ DVB-S2 แจ้งและรวบรวมกล่องของตนเองและจัดส่งให้กับคลังสินค้ากลาง เพื่อจะช่วยบริหารจัดการกล่องไปยังผู้ได้รับสิทธิ์ หรือประชาชนที่มารับสิทธิ์สามารถเลือกกล่องได้จากหน้าร้านค้านั้นๆ ได้เลยสิทธิ์นี้ยังสามารถใช้เป็นส่วนลดราคาซื้อโทรทัศน์รับสัญญาณดิจิทัลทีวีในตัว (iDTV)
MThai News
ที่มา INN
