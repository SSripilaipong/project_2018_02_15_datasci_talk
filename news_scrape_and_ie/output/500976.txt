ข่าวดี!  ‘กรุงไทย’  ลดดอกเบี้ยบ้านให้กับลูกค้าที่ยื่นขอสินเชื่อภายใน ส.ค.นี้ เหลือ 0.50% ต่อปี นาน 5 เดือน
นายชัยณรงค์ เอื้อสิทธิชัย ผู้ช่วยกรรมการผู้จัดการใหญ่ สายงานกลยุทธ์และผลิตภัณฑ์รายย่อย ธนาคารกรุงไทย  เปิดเผยว่า ในโอกาสครบรอบ 50 ปี ธนาคารได้จัดแคมเปญพิเศษสินเชื่อที่อยู่อาศัยเพื่อขอบคุณลูกค้า ด้วยการลดอัตราดอกเบี้ยให้กับลูกค้าที่ยื่นขอสินเชื่อภายในเดือนสิงหาคมนี้ โดยคิดอัตราพิเศษเพียง 0.50% ต่อปี นาน 5 เดือน ในเดือนที่ 6 – 12 คิดอัตราดอกเบี้ย MRR-4.25% ต่อปี ในกรณีทำประกันชีวิต และอัคคีภัย

สำหรับในปีที่ 2 คิดอัตรา MRR-1.50% ต่อปี และปีที่ 3 คิดอัตรา MRR-2% ต่อปี หลังจากนั้น คิดอัตรา MRR-1.75% ต่อปี ผ่อนชำระนานสูงสุด 30 ปี และพิเศษสำหรับลูกค้าที่ยื่นขอสินเชื่อภายในเดือนมิถุนายนนี้ ธนาคารจะออกค่าจดจำนองแทนลูกค้า 1% พร้อมทั้งคิดอัตราดอกเบี้ยในเดือนที่ 6 – 12 ในอัตรา MRR-4.10% ต่อปี กรณีทำประกันชีวิต และอัคคีภัย
แคมเปญดังกล่าว ธนาคารจัดขึ้นเพื่อส่งเสริมให้ลูกค้ามีบ้านเป็นของตนเอง สอดคล้องกับมาตรการกระตุ้นอสังหาริมทรัพย์ของรัฐบาล ซึ่งธนาคารมั่นใจว่า ในปีนี้ยังคงสามารถรักษาส่วนแบ่งการตลาดอันดับ 2 ในกลุ่มธนาคารพาณิชย์ ทั้งนี้ ผู้สนใจแคมเปญ สามารถยื่นขอสินเชื่อที่อยู่อาศัย ได้ที่ทุกสาขากว่า 1,200 แห่งทั่วประเทศ หรือ สอบถามรายละเอียดเพิ่มเติมที่ KTB Call Center โทร.02-111-1111

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
