เปิดตัวบริการ  ‘พร้อมเพย์’  โอนเงินและรับโอนเงินแบบใหม่ รองรับระบบการชำระเงินแบบ Any ID พร้อมให้บริการ 15 ก.ค.นี้
นางทองอุไร ลิ้มปิติ รองผู้ว่าการ ด้านเสถียรภาพสถาบันการเงิน ธนาคารแห่งประเทศไทย (ธปท.)  กล่าวว่า ภาคธนาคารได้ร่วมมือกันพัฒนาบริการโอนเงินและรับโอนเงินแบบใหม่ หรือ พร้อมเพย์ (PromptPay) ขึ้น เพื่อสนับสนุนโครงการระบบการชำระเงินแบบ Any ID ภายใต้ยุทธศาสตร์การพัฒนาโครงสร้างพื้นฐานระบบการชำระเงินแบบอิเล็กทรอนิกส์แห่งชาติของรัฐบาล โดยประชาชนและภาคธุรกิจ ที่ใช้บริการพร้อมเพย์ จะสามารถโอนเงินได้รวดเร็วและสะดวกมากขึ้น เพียงทราบหมายเลขโทรศัพท์เคลื่อนที่ หรือ เลขประจำตัวประชาชนของผู้รับ

ส่วนค่าธรรมเนียมของการใช้บริการพร้อมเพย์ จะอ้างอิงวงเงินในการโอนแต่ละครั้งเป็นหลัก โดยหากโอนเงินไม่เกิน 5 พันบาท ไม่คิดค่าธรรมเนียม , โอนเงิน 5 พัน – 3 หมื่นบาท ค่าธรรมเนียมไม่เกิน 2 บาท , โอนเงิน 3 หมื่น – 1 แสนบาท ค่าธรรมเนียมไม่เกิน 5 บาท และหากโอนเงิน มากกว่า 1 แสนบาทขึ้นไป คิดค่าธรรมเนียม ไม่เกิน 10 บาท อย่างไรก็ตาม ระบบกลางของพร้อมเพย์ พร้อมให้บริการลงทะเบียนสำหรับทุกธนาคารได้ ตั้งแต่วันที่ 15 กรกฎาคม 2559 เป็นต้นไป

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
