“แจ็ค หม่า”  ฟุ้ง สินค้าเลียนแบบจากจีน คุณภาพดีกว่าของจริง ชี้ แค่ใช้ชื่อยี่ห้อตามสินค้าที่มีชื่อเสียงแล้ว
นายแจ็ค หม่า ผู้ก่อตั้งอาลีบาบา กรุ๊ป ซึ่งเป็นกิจการจำหน่ายสินค้าทางออนไลน์  กล่าวว่า ปัญหาที่ผู้คนพากันซื้อขายสินค้าเลียนแบบนั้น มาจากการที่สินค้าเลียนแบบในทุกวันนี้ส่วนใหญ่มีคุณภาพดีกว่าของจริง ทั้งราคาถูกกว่าและผลิตมาจากโรงงานเดียวกัน รวมถึงวัตถุดิบชนิดเดียวกัน เพียงแต่ใช้ชื่อยี่ห้อตามสินค้าที่มีชื่อเสียงแล้วเท่านั้น

อย่างไรก็ตาม นายหม่าบอกว่า กรณีที่มีการกล่าวหาอาลีบาเปิดทางให้ซื้อขายสินค้าปลอมกันอย่างโจ่งแจ้งนั้น ตนเองจะทำทุกทางเพื่อแก้ไขปัญหานี้ต่อไปและมั่นใจมากขึ้นว่าจะทำสำเร็จ
โดยก่อนหน้านี้ อาลีบาบาเริ่มควบคุมการซื้อขายสินค้าบนเว็บไซต์เถาเป่าอย่างเข้มงวดขึ้น โดยผู้เสนอขายสินค้าฟุ่มเฟือยยี่ห้อดัง จะต้องแสดงหลักฐานประกอบด้วยว่าสินค้านั้นเป็นของจริง โดยมาตรการดังกล่าวมีขึ้นหลังทางการจีนรณรงค์กวาดล้างการผลิตและซื้อขายสินค้าปลอม
เมื่อเดือน พ.ค. ที่ผ่านมา หลังมีการร้องเรียนจากสมาชิกรายอื่น ๆ ถึง 250 ราย รวมทั้งกุชชี่ อเมริกา และไมเคิล คอรส์ ซึ่งขู่ว่าหากไม่จัดการสินค้าดังกล่าวจะถูกขับออกจากการเป็นสมาชิกกลุ่มแนวร่วมต่อต้านสินค้าปลอม (IACC)

ขอบคุณข้อมูล  TNN
ภาพจาก wikipedia
MThai News
