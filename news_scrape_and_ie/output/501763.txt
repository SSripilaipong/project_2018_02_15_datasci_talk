เหยี่ยวข่าวหนังสือพิมพ์ ใช้เวลาว่างทำสวนมะนาวแค่ 40 ต้น ขายทั้งผลและกิ่งเพาะชำ ได้เงินมากถึง 3 แสนบาท/ฤดูกาล – แนะเพื่อนผู้สื่อข่าวและเกษตรกรหันมาทำการเกษตรปลูกมะนาว ชี้ปลูกพันธุ์ “แป้นพวง” เพราะราคาดี เป็นที่ต้องการของตลาด

นายสายัณห์ ศรีใหม่ อายุ 37 ปี อยู่บ้านเลขที่ 33/3 หมู่ 2 ต.สิชล อ.สิชล จ.นครศรีธรรมราช ผู้สื่อข่าวเดลินิวส์ ประจำอำเภอสิชล-ขนอม จ.นครศรีธรรมราช ใช้เวลาว่างหันมาประกอบอาชีพเกษตรกรปลูกมะนาว ในพื้นที่บ้านเขายวนเฒ่า หมู่ 4 ต.เทพราช อ.สิชล จ.นครศรีธรรมราช มีรายได้เสริมในฤดูกาลประจำปี 2559 มากถึง 3 แสนบาท โดยมีเกษตรกรจากหลายพื้นที่เดินทางไปขอคำแนะนำอย่างต่อเนื่อง

นายสายัณห์ ศรีใหม่ กล่าวว่า ตามปกติครอบครัวของตนประกอบอาชีพเกษตรกรเป็นทุนเดิมอยู่แล้ว หลังจากเป็นผู้สื่อข่าวเดลินิวส์มาหลายปี มีความคิดที่จะใช้เวลาว่างให้เกิดประโยชน์และหารายได้เสริม จึงหันไปปลูกมะนาวในพื้นที่ 5 ไร่ ซึ่งพื้นที่ดังกล่าวตนปลูกทุเรียนไว้ก่อนแล้ว แต่กว่าทุเรียนจะได้รับผลใช้เวลา 5-7 ปี จึงปลูกมะนาวแซมระหว่างทุเรียนเพราะมะนาวใช้เวลาแค่ 2 ปีก็ได้รับผลแล้ว
ครั้งแรกปลูกมะนาวพันธุ์แป้นพวง  100 ต้น แต่เนื่องจากตนขาดการดูแลเอาใจใส่ทำให้มะนาวตายไป 60 ต้นเหลือเพียง 40 ต้น ตนจึงติดตั้งการน้ำผ่านระบบท่อติดตั้งเวลาเปิด-ปิดเช้าเย็นครั้งละ 1 ชั่วโมง พร้อมใส่ปุ๋ยบำรุงต้น ใบ ดอกและผลตามลำดับ

นอกจากนี้ตนยังเพาะชำกิ่งมะนาวส่งขายกิ่งละ 50 บาท มีผู้สั่งซื้อจากทั่วประเทศโดยส่งขายทางพัสดุภัณฑ์ส่งด่วน หรือ EMS ทั่วประเทศ 2 วัน ทำให้ตนมีรายได้จากการขายกิ่งมะนาวในช่วง 3 เดือนดังกล่าวอีกกว่า 1 แสนบาท รวมรายได้จากการขายมะนาวและกิ่งมะนาว ได้มากถึง 3 แสนบาท นับเป็นรายได้ที่น่าพอใจเป็นอย่างมาก ส่วนอีก 60 ต้นที่ตายได้ปลูกใหม่ปีหน้า 2560 คาดหากได้รับผลผลิตครบทั้ง 100 ต้น และถ้าในปีหน้าราคามะนาวสูงเหมือนปีนี้เงินล้านคงอยู่ไม่ไกลเกินเอื้อม

นายสายัณห์ กล่าวอีกว่า ตนอยากแนะนำเพื่อนผู้สื่อข่าวหรือเกษตรกรทั่วไปให้หันมาทำการเกษตรโดยเฉพาะปลูกมะนาวพันธุ์แป้นพวง เพื่อหารายได้เสริมซึ่งอาจจะมีรายได้มากกว่ารายได้หลักก็ได้ โดยตนยินดีที่จะให้คำแนะนำอย่างใกล้ชิด
สำหรับมะนาวพันธุ์แป้นพวงเป็นที่ต้องการของตลาดมากกว่าพันธุ์อื่น ๆ เพราะเปลือกบาง น้ำเยอะที่สำคัญราคาจะสูงกว่ามะนาวพันธุ์อื่น ๆ เช่นในขณะที่ตนขายมะนาวพันธ์แป้นพวง กก.ละ 85-90 บาท มะนาวพันแป้นพิจิตรและพันธุ์อื่น ๆ ขายได้แค่ กก.ละ 60-65 บาทเท่านั้น สำหรับผู้ที่สั่งซื้อกิ่งมะนาวสามารถติดต่อสั่งซื้อได้ที่โทร/ไลน์ 093-6350-529 หรือทางเฟซบุ๊ก “สายัณห์ ศรีใหม่” เพิ่มค่าจัดส่งครั้งละ 100 บาท
MThai News
