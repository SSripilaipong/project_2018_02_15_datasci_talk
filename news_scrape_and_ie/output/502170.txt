ล่าสุดวานนี้ (23 มิ.ย.) แฟนเพจ Ensogo หรือ @EnsogoTH ได้โพสต์ภาพระบุข้อความ เพื่อแจ้งให้ลูกค้าทราบว่า ขณะนี้ทาง Ensogo กำลังรีบดำเนินการ หาแนวทางการปฏิบัติที่เหมาะสม และข้อสรุปที่ดีที่สุดให้ลูกค้าอย่างสุดความสามารถ

ป่วน! ลูกค้าหวั่นโดน  Ensogo  ลอยแพสร้างเพจรวมตัวผู้ได้รับผลกระทบ ด้าน ICT แจงข้อกฎหมายแก้ไขปัญหา
จากกรณีที่ Ensogo Thailand ได้ปิดตัวลงเมื่อวันที่ 21 มิถุนายน 2559 ที่ผ่านมา ล่าสุดได้มีผู้ที่ใช้บริการและหวั่นได้รับผลกระทบรวมตัวกันสร้างเพจเฟซบุ๊ค  รวมผู้ได้รับผลกระทบensogo  เพื่อช่วยกันเรียกร้องความเป็นธรรมเกี่ยวกับกรณีดังกล่าว
ต่อมา เพจเฟซบุ๊ค  ETDA Thailand  ได้โพสต์ชี้แจงให้ทราบถึงประเด็นทางกฎหมายที่เกี่ยวข้อง และแนวทางในการดำเนินการ ระบุว่า “เนื่องจากกระทรวงไอซีที ในฐานะที่มีหน่วยงานที่ดูแลการทำธุรกรรมทางอิเล็กทรอนิกส์ ซึ่งรวมถึง e-Commerce คือ สำนักงานพัฒนาธุรกรรมทางอิเล็กทรอนิกส์ หรือ สพธอ. (ETDA) และเมื่อเร็ว ๆ นี้ กระทรวงฯ และ สพธอ. ก็ได้มีความตกลงเพื่อร่วมกันแก้ไขปัญหาของผู้บริโภคกับหลายหน่วยงาน เช่น สคบ. และ อย. เป็นต้น เพื่อสร้างความเชื่อมั่นให้กับผู้บริโภคทางออนไลน์ จึงขอเรียนชี้แจงให้ทราบถึงประเด็นทางกฎหมายที่เกี่ยวข้อง และแนวทางในการดำเนินการในทางกฎหมายของกรณี ดังนี้
1. รูปแบบการซื้อขาย Deal ผ่านเว็บไซต์ Ensogo ในการประกาศขายสินค้าหรือบริการ (Deal) ผ่านเว็บไซต์หรือช่องทางของ Ensogo นั้น Ensogo ทำหน้าที่เป็นเพียงสื่อกลางหรือตัวแทนในการโฆษณาสินค้าและบริการเท่านั้น ดังนั้น ธุรกรรมที่เกิดขึ้นผ่านช่องทางของ Ensogo จึงถือว่าเป็นธุรกรรมระหว่างเจ้าของสินค้า/บริการกับผู้บริโภคโดยตรง
อย่างไรก็ตาม ปรากฏว่า เจ้าของสินค้า/บริการบางรายที่ลงโฆษณาผ่านช่องทางของ Ensogo จะออกมาปฏิเสธการใช้คูปองของ Ensogo ภายหลังจากที่ Ensogo ปิดตัวลง โดยอ้างเหตุว่า เจ้าของสินค้า/บริการไม่สามารถเข้าระบบ Merchant ของ Ensogo ได้ หรือเจ้าของสินค้า/บริการไม่อาจเรียกเก็บเงินจาก Ensogo ในภายหลังได้ ETDA ขอเรียนว่า ประเด็นดังกล่าวเป็นกรณีที่เจ้าของสินค้า/บริการจะต้องไปเรียกเก็บเงินจาก Ensogo เองโดยตรง โดยไม่สามารถอ้างเหตุการปิดตัวของ Ensogo เพื่อไม่ให้บริการหรือส่งมอบสินค้าแก่ผู้บริโภคได้ เพราะธุรกรรมระหว่างเจ้าของสินค้า/บริการและผู้บริโภคถือว่าเกิดขึ้นโดยสมบูรณ์ตามกฎหมายแล้ว
ดังนั้น ในส่วนของเงิน Ensogo cash ที่ประชาชนซื้อโดยตรงจาก Ensogo ประชาชนย่อมมีสิทธิตามกฎหมายในการฟ้องร้อง เรียกเงินคืนจาก Ensogo ได้โดยตรง
2.แนวทางในการดำเนินการ 2.1 เจ้าของสินค้า/บริการ ดังที่ได้เรียนให้ทราบข้างต้นว่า ธุรกรรมที่ทำผ่านเว็บไซต์ Ensogo เกิดขึ้นจากการที่เจ้าของสินค้า/บริการลงโฆษณาผ่านทางช่องทางของ Ensogo ดังนั้น จึงถือว่า Deal ที่เกิดขึ้นเป็นธุรกรรมระหว่างเจ้าของสินค้า/บริการและผู้บริโภคโดยตรงตามพระราชบัญญัติว่าด้วยธุรกรรมทางอิเล็กทรอนิกส์ โดยเจ้าของสินค้า/บริการไม่สามารถปฏิเสธการใช้คูปองหรือให้บริการแก่ผู้บริโภคที่ซื้อ Deal นั้น ๆ ได้
อย่างไรก็ตาม เจ้าของสินค้า/บริการควรจะต้องยื่นหนังสือหรือดำเนินการทางกฎหมายที่จำเป็นต่อ Ensogo เพื่อเรียกเงินค่าสินค้าหรือบริการที่ผู้บริโภคได้ชำระผ่านช่องทางของ Ensogo โดยเร็วที่สุด
2.2 ผู้บริโภคย่อมได้รับความคุ้มครองตามกฎหมายในการใช้คูปองหรือ Deal ที่ตนเองซื้อมาผ่านช่องทางของ Ensogo ตามโฆษณาที่ประกาศผ่านทางเว็บไซต์ของ Ensogo ทั้งนี้ หากเจ้าของสินค้า/บริการรายใดปฏิเสธการให้สินค้าหรือบริการ ผู้บริโภคสามารถร้องเรียนเรื่องดังกล่าวไปยังเบอร์ 1212 ซึ่งเป็นศูนย์กลางในการดูแลเรื่องนี้ หรือ สคบ.1166
อย่างไรก็ตาม หากผู้บริโภคไม่ประสงค์ที่จะรับสินค้า/บริการจากเจ้าของสินค้า/บริการอีกต่อไป ผู้บริโภคย่อมมีสิทธิตามกฎหมายคุ้มครองผู้บริโภค (ตามประกาศคณะกรรมการว่าด้วยสัญญา เรื่อง ให้ธุรกิจบัตรเครดิตเป็นธุรกิจที่ควบคุมสัญญา (ฉบับที่ 4) พ.ศ. 2556 ในการขอยกเลิกการซื้อสินค้าหรือขอรับบริการภายใน 45 วันนับแต่วันที่ที่ซื้อหรือขอรับบริการ หรือภายใน 30 วันนับแต่วันถึงกำหนดการส่งมอบหรือบริการ
ถ้าผู้บริโภคพิสูจน์ได้ว่าไม่ได้รับสินค้าหรือไม่ได้รับบริการ ในกรณีดังกล่าว ขอให้ผู้บริโภคแจ้งเรื่องไปยังธนาคารเจ้าของบัตรเครดิตเพื่อขอให้ระงับการจ่ายเงินไปยัง Ensogo
ทั้งนี้ ในส่วนของสินค้าหรือบริการ รวมถึง Ensogo cash ที่เป็นบริการโดยตรงของ Ensogo ผู้บริโภคที่ได้รับความเสียหายสามารถประสานงานได้ทั้งสองช่องทาง คือ 1212 ที่ สพธอ. ซึ่งจะมีการประสานการทำงานร่วมกับกับ สคบ. เพื่อให้ Ensogo เยียวยาความเสียหายดังกล่าวต่อไป”
ขอบคุณข้อมูลจาก   ETDA Thailand
ไม่รอด !  Ensogo  เว็บดีลยอดนิยมประกาศปิดกิจการเอเชียตะวันออกเฉียงใต้ และรวมถึงประเทศไทยด้วย
ผู้สื่อข่าวรายงานว่า Ensogo สำนักงานออสเตรเลีย ได้เปิดเผยแถลงการณ์การประกาศปิดกิจการของ Ensogo ซึ่งเป็นเว็บดีลยอดนิยม โดยระบุว่า Ensogo Australia จะหยุดสนับสนุนหน่วยธุรกิจมาร์เก็ตเพลสและการขายที่เกิดขึ้นจาก Ensogo สาขาเอเชียตะวันออกเฉียงใต้ รวมถึงประเทศไทยด้วย โดยให้เหตุผลว่าเพื่อรักษาเงินทุนของบริษัทไว้สำหรับโอกาสในการระดมทุนครั้งใหม่ต่อไป

ทั้งนี้ Ensogo มีเครือข่ายให้บริการในหลายประเทศอาเซียน อาทิ ฮ่องกง สิงคโปร์ มาเลเซีย ฟิลิปปินส์ อินโดนีเซีย และไทย ขณะเดียวกันเมื่อ 21 มิถุนายน 2559 คริส มาร์ซาเลก (Kris Marszalek) ซีอีโอของบริษัท ก็ได้แจ้งลาออกจากตำแหน่ง CEO ไปยังตลาดหลักทรัพย์ของประเทศออสเตรเลีย ซึ่งบริษัทได้จดทะเบียนซื้อขายหลักทรัพย์อยู่ โดยการลาออกมีผลตั้งแต่ 20 มิถุนายนที่ผ่านมา
สำหรับเว็บไซต์ Ensogo ในประเทศไทย ยังมีการโฆษณาขายดีลส่วนลดสินค้าและบริการอยู่ที่หน้าเว็บไซต์ แต่ไม่สามารถสั่งซื้อได้ ทั้งอีเมลถึงลูกค้าและเฟซบุ๊กของ ensogo ในไทยก็ยังไม่มีการอัพเดทเพิ่มเติมตั้งแต่เมื่อวันที่ 20 มิถุนายนที่ผ่านมา นอกจกานี้ยังไม่สามารถติดต่อคอลเซ็นเตอร์และทีมประชาสัมพันธ์ของ ensogo ได้อีกด้วย
ก่อนหน้านี้ ensogo ตัดสินใจปิดสำนักงานหลายแห่งในประเทศต่างๆ เพื่อรวมศูนย์เข้าที่สิงคโปร์สาขาเดียว ก่อนประกาศเลิกจ้างพนักงานจากที่เคยมีพนักงาน 600 คน มาเหลือไม่ถึง 300 คน เมื่อต้นปี 2016 และ ensogo ได้ส่งเอกสารแจ้งต่อตลาดหลักทรัพย์ออสเตรเลียขอระงับการซื้อขายหุ้นต่อเนื่อง หลังของดซื้อขายหุ้นชั่วคราวเมื่อวันที่ 17 มิถุนายน 2016 ที่ผ่านมา
ภาพจาก เพจ Ensogo
MThai News
