คลัง เผย ครม. มีมติอนุมัติวงเงินกว่า 4 หมื่นล้านบาท ออก 4 โครงการ  ‘ช่วยเหลือเกษตรกร’  ปลูกข้าว
นายอภิศักดิ์ ตันติวรวงศ์ รัฐมนตรีว่าการกระทรวงคลัง เปิดเผยภายหลังการประชุมคณะรัฐมนตรี ว่า ที่ประชุม ครม. มีมติอนุมัติโครงการช่วยเหลือเกษตรกรปลูกข้าวในฤดูการผลิต 2559/2560 โดยเป็นมาตรการทางการเงินที่ให้ธนาคารเพื่อการเกษตรและสหกรณ์ หรือ ธ.ก.ส. เป็นผู้ดำเนินการ โดยโครงการแรกคือ โครงการสนับสนุนช่วยเหลือต้นทุนการผลิตแก่เกษตรไร่ละ 1,000 บาท จำนวนไม่เกิน 10 ไร่ จากเดิมที่กำหนดไม่เกิน 15 ไร่ โดยสาเหตุที่ปรับลดลงเพื่อกระจายให้เกษตรกรรายย่อยเพิ่มมากขึ้น คาดใช้วงเงิน 37,000 ล้านบาท ครอบคลุมเกษตรกร 3.7 ล้านราย

สำหรับโครงการที่ 2 คือ การพักชำระหนี้ต้นเงินและดอกเบี้ยให้เกษตรกรเป็นเวลา 2 ปี รวมลดดอกเบี้ยให้ร้อยละ 3 เพื่อแบ่งเบาภาระเกษตรกรใช้วงเงิน 5,400 ล้านบาท โครงการที่ 3 คือ โครงการอบรมความรู้เชิงปฏิบัติการเป้าหมายในการช่วยเหลือเกษตรกร ส่วนโครงการที่ 4 คือ โครงการประกันภัยข้าว โดยเชื่อว่าการดำเนินการดังกล่าวจะเป็นต้นแบบในการประกันพืชผลในระยะยาว

ที่มา  INN
MThai News
