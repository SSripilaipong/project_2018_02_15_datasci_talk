ม่านรูดสะเทือน! ปตท. ผุดโรงแรมโลว์คอสต์ตามปั๊มทั่วประเทศ
นายอรรถพล ฤกษ์พิบูลย์ รองกรรมการผู้จัดการใหญ่ หน่วยธุรกิจน้ำมัน บริษัท ปตท. จำกัด (มหาชน) หรือ PTT เปิดเผยว่าปตท.อยู่ระหว่างการเจรจากับเจ้าของ chain ธุรกิจโรงแรมราคาประหยัด (Budget Hotel) เพื่อร่วมดำเนินธุรกิจดังกล่าวภายในพื้นที่สถานีบริการน้ำมัน ช่วยต่อยอดธุรกิจค้าปลีกของปตท. หลังมองเห็นศักยภาพและโอกาสทางธุรกิจรองรับผู้เดินทางบ่อยในหลายพื้นที่
ทั้งนี้ ปัจจุบัน ปตท. อยู่ในระหว่างการเจรจาอยู่ราว 3-4 ราย แต่จะเลือกเพียงรายเดียวภายในปีนี้ และพร้อมจะดำเนินการได้ในปีหน้า โดยวางเป้าหมายจะมีโรงแรมในสถานีบริการน้ำมัน 50 แห่ง ภายใน 5 ปี
นายอรรถพล กล่าวว่า “เป็น business model ใหม่ที่เราคิดและจะต่อยอดในสถานีบริการน้ำมัน คือโรงแรม แต่เป็นโรงแรมราคาย่อมเยาว์สำหรับคนเดินทางที่เรียกว่า Budget Hotel เราเชื่อว่าจะตอบโจทย์ให้กับผู้เดินทางบ่อยในหลาย ๆ ที่…เราคุยกับหลาย chain โรงแรม แต่จะมีความร่วมมือกับ chain โรงแรมสัก chain หนึ่งเพื่อที่จะทำ”
นายอรรถพล กล่าวว่า ปัจจุบันปตท.มีสถานีบริการน้ำมันประมาณ 1,400 แห่งทั่วประเทศ คาดว่าจะมีสถานีบริการน้ำมันที่มีศักยภาพที่จะตั้งโรงแรมราคาประหยัดได้ประมาณ 50 แห่งซึ่งจะเป็นลักษณะการทยอยลงทุนภายใน 5 ปี สำหรับพื้นที่ตั้งโรงแรมภายในสถานีบริการน้ำมันนั้นไม่มีปัญหาเพราะเจ้าของสถานีบริการน้ำมันที่เป็นดีลเลอร์นั้น มีที่ดินเหลือจำนวนมากที่พร้อมจะดำเนินการร่วมกัน หรืออาจให้ปตท.เป็นผู้เช่าพื้นที่ต่อก็สามารถทำได้ เพราะการลงทุนเปิดกว้างในหลากหลายรูปแบบ เบื้องต้นคาดว่าขนาดโรงแรมจะอยู่ที่กว่า 70 ห้อง/แห่ง
อย่างไรก็ตาม ปัจจุบันมีผู้ประกอบการโรงแรมที่ทำโรงแรมราคาประหยัดอยู่หลายราย โดยมีราคาอยู่ที่ราว 600-700 บาท ต่อคืน ซึ่งมีการวางแผนไว้ว่า โรงแรมราคาประหยัดที่ตั้งอยู่ในสถานีบริการน้ำมันของปตท. ซึ่งมีร้านเซเว่นอีเลฟเว่น ซึ่งเป็นห้องอาหารตลอด 24 ชั่วโมง และมีห้องรับแขกอย่างร้านคาเฟ่อเมซอน ซึ่งสามารถใช้เป็นพื้นที่นัดพบได้ และคาดว่าน่าจะตอบโจทย์ของกลุ่มผู้เดินทางได้ และหากสามารถดำเนินการตั้งโรงแรมในพื้นที่สถานีบริการได้ครบ 50 แห่งก็สามารถที่จะนำเสนอขายเป็นแพ็กเกจให้ผู้ใช้บริการได้
ขอบคุณที่มา   linkis.com
