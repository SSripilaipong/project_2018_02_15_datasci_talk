รฟท. เตรียมมอบ พื้นที่มักกะสัน 105 ไร่  ให้กรมธนารักษ์ ล้างหนี้ 6 หมื่นล้าน เดินพัฒนาพื้นที่พหลโยธิน กม.11 สร้างรายได้
วันนี้ (24 มิ.ย.) นายออมสิน ชีวะพฤกษ์ รัฐมนตรีช่วยว่าการกระทรวงคมนาคม เปิดเผยกับ สำนักข่าว ไอ.เอ็น.เอ็น.ว่า หลังจากที่การ รถไฟแห่งประเทศไทย   ได้มอบพื้นที่ส่วนแรก จำนวน 105 ไร่ ให้กับ กรมธนารักษ์ กระทรวงการคลัง เพื่อแลกกับภาระหนี้สิน ประมาณ 61,000 ล้านบาท   ในวันที่ 1 กรกฎาคม นี้ ซึ่งจะใช้ระยะเวลาส่งมอบภายใน 2 ปี และจะทยอยส่งมอบตามแผนที่ตั้งไว้

หลังจากนี้ขึ้นอยู่กับการพิจารณาของกระทรวงการคลัง ที่จะนำไปใช้ประโยชน์ในด้านใด สำหรับการรถไฟฯ ก็จะเดินหน้าพัฒนาพื้นที่ให้เกิดมูลค่าต่อไป เช่น พื้นที่บริเวณพหลโยธิน กม.11 และบริเวณสถานีแม่น้ำ ให้เป็นในลักษณะพื้นที่เชิงพาณิชย์ สร้างรายได้ และใช้พื้นที่ให้เกิดประโยชน์
นอกจากนี้ รัฐมนตรีช่วยว่าการกระทรวงคมนาคม กล่าวถึงความคืบหน้าการย้ายสถานีขนส่งผู้โดยสารหมอชิต ว่า นายอาคม เติมพิทยาไพสิฐ รัฐมนตรีว่าการกระทรวงคมนาคม ได้เร่งรัดให้ดำเนินการให้แล้วเสร็จโดยเร็ว ซึ่งขณะนี้อยู่ระหว่างดำเนินการซึ่งคาดว่าจะดำเนินการก่อสร้างแล้วเสร็จภายใน 1 ปีครึ่ง หากได้ข้อสรุปเรื่องพื้นที่แล้ว เนื่องจากการก่อสร้างสถานีขนส่งผู้โดยสาร ไม่ได้ก่อสร้างเป็นตึกสูง
MThai News
ที่มา INN
