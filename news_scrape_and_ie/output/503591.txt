3 ค่ายมือถือรุมค้าน ! ไม่เห็นด้วยคิดค่าโทรตามจริงเป็นวินาที ด้าน กสทช.ยืนยันไม่สามารถยกเลิกได้
จากกรณีที่ คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช ได้กำหนดอัตราค่าบริการโทรศัพท์เคลื่อนที่ที่ให้บริการบนคลื่นความถี่ IMT ย่าน 2.1 GHz หรือ 3G และ คลื่น 1800 MHz ย่าน 895-915 Mhz/940-960 MHz หรือ 4G ให้คิดค่าโทรตามจริงเป็นวินาที
ล่าสุด นายจักรกฤษณ์ อุไรรัตน์ รองผู้อำนวยการด้านรัฐกิจสัมพันธ์ บริษัท ทรู คอร์ปอเรชั่น จำกัด (มหาชน) กล่าวว่า การคิดค่าโทรตามจริงเป็นวินาที ทางทรูเห็นว่าทั่วโลกมีหลักคิดค่าใช้บริการเป็นนาที และจะถูกกว่าการคิดเป็นวินาที เพราะคิดค่าโทรเป็นนาทีจะมีการคิดค่าใช้บริการมากกว่าในช่วงวินาทีแรกๆ แต่หากใช้งานนาน การใช้งานเป็นนาทีจะคุ้มค่ากว่า ทรู จึงไม่เห็นด้วยจะบังคับ แต่ควรเป็นแพคเกจทางเลือกมากกว่า ส่วนการกำหนดอัตราค่าบริการขั้นสูงในทุกแพคเกจถือว่าขัดต่อกลไกการตลาดแบบเสรี อยากขอให้ กทค.และ กสทช.ทบทวนมติ เพื่อป้องกันผลกระทบต่อผู้บริโภคและอุตสาหกรรมโดยรวม
ขณะที่ บริษัท แอดวานซ์ อินโฟร์ เซอร์วิส จำกัด (มหาชน) หรือเอไอเอส ออกแถลงการณ์ว่า ทุกฝ่ายเน้นด้านคุณภาพการให้บริการและราคาตามกลไกตลาด บนพื้นฐานคำนึงถึงประโยชน์และความต้องการในการใช้บริการของผู้ใช้บริการเป็นหลัก การกำหนดอัตราค่าบริการในตลาดโทรคมนาคม จนส่งผลให้เกิดการแทรกแซงตลาด ทำให้โครงสร้างอัตราค่าบริการถูกจำกัด อาจส่งผลจำกัดทางเลือกของผู้บริโภค ท้ายสุดอาจส่งผลให้ราคาปรับตัวสูงขึ้น อีกทั้งอาจทำให้ผู้ประกอบการขาดแรงจูงใจในการพัฒนาประสิทธิภาพการให้บริการ
ด้านบริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือดีแทค ออกแถลงการณ์ว่า ดีแทคเห็นว่าการควบคุมอัตราค่าบริการโทรศัพท์เคลื่อนที่ตามกฎเกณฑ์ของรัฐเป็นการลดทอนการแข่งขันในการพัฒนาแพคเกจต่างๆ ออกสู่ตลาดเพื่อตอบสนองความต้องการของผู้ใช้บริการที่หลากหลาย ส่งผลให้ความหลากหลายของแพคเกจหายไป และกระทบถึงผู้ใช้บริการ ดีแทคเห็นว่าอาจมีการกำหนดแพคเกจตามราคา กสทช. เป็นแพคเกจทางเลือก

ขอบคุณข้อมูล  มติชน
กสทช.ย้ำ! ห้ามค่ายมือถือคิดค่าโทร 3G-4G เกินจริง
กสทช.ย้ำ! ห้ามค่ายมือถือ ‘ คิดค่าโทรเกินจริง’  ชี้ มีผลตั้งแต่วันที่ได้รับใบอนุญาติ
เมื่อวันที่ 9 มิถุนายน 2559 สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ได้เผยแพร่ประกาศ เรื่อง อัตราค่าบริการโทรศัพท์เคลื่อนที่ที่ให้บริการบนคลื่นความถี่ IMT ย่าน 2.1 GHz หรือ 3G โดยกำหนดให้มีอัตราค่าบริการที่เป็นธรรม สมเหตุสมผล เป็นไปตามเงื่อนไขแนบท้ายใบอนุญาตต้องไม่เกินอัตราดังต่อไปนี้

-บริการเสียง (Voice) 0.82 บาท/นาที
-บริการข้อความสั้น (SMS) 1.33 บาท/ข้อความ
-บริการข้อความมัลติมีเดีย (MMS) 3.32 บาท/ข้อความ
-บริการอินเทอร์เน็ต (Mobile Internet) 0.28 บาท/MB
นอกจากนี้ กสทช.ยังเผยแพร่ประกาศ เรื่อง อัตราค่าบริการโทรศัพท์เคลื่อนที่ที่ให้บริการบนคลื่นความถี่สำหรับประกอบกิจการโทรคมนาคมย่าน 1800 MHz และย่าน 895-915 Mhz/940-960 MHz หรือ 4G โดยกำหนดให้มีอัตราค่าบริการตามเงื่อนไขในการอนุญาตจะต้องต่ำกว่าอัตราดังต่อไปนี้
-บริการเสียง (Voice) 0.69 บาท/นาที
-บริการข้อความสั้น (SMS) 1.15 บาท/ข้อความ
-บริการข้อความมัลติมีเดีย (MMS) 3.11 บาท/ข้อความ
-บริการอินเทอร์เน็ต (Mobile Internet) 0.26 บาท/MB
แหล่งข่าว กสทช.กล่าวว่า แม้ประกาศทั้งสองฉบับจะไม่ระบุวันที่มีผลบังคับใช้ แต่ผู้รับใบอนุญาตต้องปฏิบัติตามเงื่อนไขห้ามคิดค่าโทรเกินจริง ให้มีผลตั้งแต่วันรับใบอนุญาต แม้จะมีการโทรเกินโปรโมชั่นก็ตาม โดยในสัปดาห์หน้า สำนักงาน กสทช.จะนำเรื่องเข้าสู่ที่ประชุมคณะกรรมการกิจการโทรคมนาคม (กทค.) เพื่อให้มีมติตรวจสอบดำเนินการกับโอเปอเรเตอร์ กรณีคิดค่าโทรเกินจริงตามประกาศต่อไป

ที่มา   isranews
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
