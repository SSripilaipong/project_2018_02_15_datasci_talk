ในหลวงพระราชทานชื่อ ‘ รถไฟฟ้าสายสีม่วง’  ฉลองรัชธรรม เตรียมเปิดเป็นทางการ 6 ส.ค.นี้
นายพีระยุทธ สิงห์พัฒนากุล ผู้ว่าการรถไฟฟ้าขนส่งมวลชนแห่งประเทศไทย (รฟม.)  เปิดเผยว่า ได้ขอพระราชทานชื่อเส้นทางรถไฟฟ้ามหานครสายสีม่วง ช่วงบางใหญ่-เตาปูน เพื่อเฉลิมพระเกียรติพระบาทสมเด็จพระเจ้าอยู่หัว ในโอกาสฉลองสิริราชสมบัติครบ 70 ปี

และเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในโอกาสมหามงคลเฉลิมพระชนมพรรษา 7 รอบ 12 สิงหาคม 2559 รวมทั้งเพื่อความเป็นสิริมงคลแก่การรถไฟฟ้าขนส่งมวลชนแห่งประเทศไทยและประชาชนผู้ใช้บริการ โดยพระบาทสมเด็จพระเจ้าอยู่หัวทรงพระกรุณาโปรดเกล้าฯ พระราชทานชื่อเส้นทางรถไฟฟ้าสายสีม่วง ช่วงบางใหญ่-เตาปูน ว่า “ฉลองรัชธรรม” (CHALONG RATCHADHAM) ซึ่งมีความหมายว่า เฉลิมฉลองราชาที่ปกครองโดยธรรม
สำหรับรถไฟฟ้ามหานคร สายฉลองรัชธรรม เป็นโครงสร้างทางวิ่งยกระดับตลอดสาย มีระยะทาง 23 กิโลเมตร จากสถานีคลองบางไผ่-สถานีเตาปูน ซึ่งมีกำหนดการเปิดให้บริการอย่างเป็นทางการ ในวันเสาร์ที่ 6 สิงหาคม 2559 โดยได้รับพระมหากรุณาธิคุณจากสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิดการเดินรถไฟฟ้ามหานคร สายฉลองรัชธรรม อย่างเป็นทางการ

ขอบคุณข้อมูล จส.100
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
