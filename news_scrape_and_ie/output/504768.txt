เตรียมเฮ! 20 ส.ค.เปิดใช้  ‘ทางด่วนสายใหม่’  ศรีรัช-วงแหวนตะวันตก ค่าผ่านทางเก็บแบบเหมาจ่าย รถ 4 ล้อ 50 บาท
นาย ณรงค์ เขียดเดช ผู้ว่าการการทางพิเศษแห่งประเทศไทย (กทพ.) เปิดเผยว่า ขณะนี้งานก่อสร้างทางด่วนสายใหม่   “ศรีรัช-วงแหวนตะวันตก” ระยะทาง 16.7 กม. ที่ใช้เงินลงทุน 32,816 ล้านบาท คืบหน้าไป 99% ซึ่งจะแล้วเสร็จทั้งหมดภายในเดือนกรกฎาคม โดย บมจ.บีอีเอ็ม และ บมจ.ทางด่วนและรถไฟฟ้ากรุงเทพ ผู้รับสัมปทาน จะเปิดให้ประชาชนทดลองใช้ 5-7 วันก่อนเปิดใช้ทางการวันที่ 20 สิงหาคมนี้ ซึ่งเร็วกว่ากำหนดเดิม ธันวาคม 2559 ประมาณ 4 เดือน ส่วนค่าผ่านทางเก็บแบบเหมาจ่าย รถ 4 ล้อ 50 บาท, รถ 6-10 ล้อ 80 บาท, รถมากกว่า 10 ล้อ 115 บาท และปรับค่าผ่านทาง 15 บาททุก 5 ปี

“เป็นทางด่วนสายแรกเชื่อม 2 ฝั่งแม่น้ำกรุงเทพฯกับธนบุรี จะช่วยให้การเดินทางสะดวกและแก้รถติดได้ คาดว่าจะมีผู้ใช้ทางในวันแรก 9.7 หมื่นคันถึง 1 แสนคันต่อวัน ส่วนรายได้ค่าผ่านทาง กทพ.จะได้รับส่วนแบ่ง 70% ส่วนที่เกิน เมื่อผลตอบแทนทางการเงินอยู่ที่ 13.5% และ 50% เมื่อผลตอบแทนอยู่ที่ 15.5%”
ด้าน นางพเยาว์ มริตตนะพร กรรมการผู้จัดการ บมจ.บีอีเอ็ม กล่าวว่า ทางด่วนสายนี้มีทางขึ้น-ลง 8 แห่ง จะรองรับประชาชนจากวงแหวน ราชพฤกษ์ บรมราชชนนี จรัญสนิทวงศ์ ประชาราษฎร์สาย 1 และบางซื่อ จะใช้เวลาเดินทาง 30 นาที และเร็ว ๆ นี้ บริษัทจะสร้างทางเชื่อมกับทางด่วนศรีรัชเพิ่ม เพื่อให้ผู้ใช้ทางไปยังทางด่วนแจ้งวัฒนะได้สะดวกขึ้น จากเดิมต้องลงด้านล่าง

ข้อมูลจาก  ประชาชาติ
ภาพจากเพจ  โครงการทางพิเศษสายศรีรัช-วงแหวนรอบนอกกรุงเทพมหานคร
MThai News
