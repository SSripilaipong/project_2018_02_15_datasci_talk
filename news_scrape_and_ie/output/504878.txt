‘การบินไทย’  เปิดรับสมัครแอร์โฮสเตส-สจ๊วต 565 อัตรา เพื่อรองรับการบริการและขยายเส้นทางบินใหม่
เรืออากาศเอก กนก ทองเผือก รองกรรมการผู้อำนวยการใหญ่สายทรัพยากรบุคคลและกำกับกิจกรรมองค์กร บริษัท การบินไทย จำกัด (มหาชน)  เปิดเผยว่า การบินไทยเปิดรับสมัครพนักงานต้อนรับบนเครื่องบินชาวไทยรุ่นใหม่ รวมจำนวน 565 อัตรา ระหว่างวันที่ 4–15 กรกฎาคม 2559 ผ่านทางเว็บไซต์ www.thaiairways.com เพื่อรองรับการบริการและขยายเส้นทางบินใหม่

สำหรับพนักงานต้อนรับบนเครื่องบินรุ่นใหม่นี้จะรับเป็นพนักงานประเภทสัญญาจ้างมีกำหนดระยะเวลา 3 ปี และหากมีผลการปฏิบัติงานผ่านตามหลักเกณฑ์การประเมินที่บริษัทฯ กำหนด บริษัทฯ อาจจะพิจารณาต่ออายุสัญญาอีก 1 ครั้งโดยสัญญาต่ออายุจะสิ้นสุดในวันที่ 30 กันยายน 2565 โดยผู้สมัครต้องมีคุณสมบัติเบื้องต้น ดังนี้
ผู้สมัครหญิง
– สัญชาติไทย สถานภาพโสด ไม่เคยจดทะเบียนสมรสมาก่อน และไม่มีบุตร
– อายุไม่เกิน 24 ปี (เกิดตั้งแต่ วันที่ 1 มกราคม พ.ศ. 2535 เป็นต้นไป)
– ความสูงไม่ต่ำกว่า 160 เซนติเมตร และน้ำหนักต้องได้สัดส่วนกับความสูงเป็นไปตามมาตรฐานที่บริษัทฯ กำหนด
– สามารถว่ายน้ำได้อย่างต่อเนื่องไม่น้อยกว่า 50 เมตร โดยต้องว่ายท่าฟรีสไตล์ได้ด้วย
ผู้สมัครชาย
-สัญชาติไทย สถานภาพโสด ไม่เคยจดทะเบียนสมรสมาก่อน และไม่มีบุตร
-พ้นพันธะทางทหารแล้ว อายุไม่เกิน 24 ปี (เกิดตั้งแต่วันที่ 1 มกราคม พ.ศ. 2535 เป็นต้นไป)
-ความสูงไม่ต่ำกว่า 165 เซนติเมตร และน้ำหนักต้องได้สัดส่วนกับความสูงเป็นไปตามมาตรฐานที่บริษัทฯ กำหนด
-สามารถว่ายน้ำได้อย่างต่อเนื่องไม่น้อยกว่า 100 เมตร โดยต้องว่ายท่าฟรีสไตล์ได้ด้วย
คุณสมบัติอื่นๆ
-วุฒิการศึกษาไม่ต่ำกว่าระดับปริญญาตรี หรือเทียบเท่าไม่จำกัดสาขา ผู้ที่สำเร็จการศึกษาจากต่างประเทศ ต้องมีหนังสือรับรองการเทียบวุฒิจากสำนักมาตรฐานและคุณภาพอุดมศึกษามาแสดงพร้อมกันด้วย
-ผ่านการทดสอบข้อเขียนภาษาอังกฤษ โดยผลการทดสอบข้อเขียนภาษาอังกฤษต้องมี Test Date ระหว่าง วันที่ 4 กรกฎาคม 2557 ถึงวันที่ 21 กรกฎาคม 2559 ดังนี้
• Test of English for International Communication (TOEIC) 600 คะแนนขึ้นไป หรือ
• Test of English as a Foreign Language (TOEFL)
– Paper-based Test 500 คะแนนขึ้นไป หรือ Computer-based Test 173 คะแนนขึ้นไป หรือ Internet-based Test 61 คะแนนขึ้นไป หรือ
• International English Language Testing System (IELTS) 5.5 คะแนนขึ้นไป หรือ
• THAI Test of English Proficiency (THAI-TEP) 59 คะแนนขึ้นไป

MThai News
