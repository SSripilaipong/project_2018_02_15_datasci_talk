เกษตรกรหนุ่ม ชาว จ.พะเยา ออกจากงานมาเพาะเลี้ยง ‘กบฮอร์นฟรอก’ ส่งขายผ่านโซเชียล สร้างรายได้ 1 หมื่นบาทต่อวัน
ชีวิตการทำงานในออฟฟิศกับงานที่จำเจ หลายๆคนคงเบื่อหน่ายกับสิ่งเดิมๆ บางคนมีความฝันอยากจะมีธุรกิจเป็นของตนเอง แต่ขาดเงินทุน ขาดความรู้ในการสร้างอาชีพ วันนี้  MThai News  ขอนำเสนออีกหนึ่งอาชีพ ซึ่งเป็นอีกทางเลือกในการสร้างรายได้ ด้วยการเพาะเลี้ยง ‘กบ’ ของนายอุทิศ มิ่งเมือง อายุ 37 ปี เกษตรกรผู้เลี้ยงกบสวยงาม บ้านอิงโค้ง ต.ห้วยแก้ว อ.ภูกามยาว จ.พะเยา

ซึ่งเป็น ‘กบ’ ที่มีสีสันสวยงามที่เขาและภรรยากำลังเตรียมส่งให้กับลูกค้า ที่สั่งซื้อเขามาเป็นจำนวนมาก จนถือได้ว่าเป็นอาชีพหลัก ของครอบครัว หลังจากต้องออกจากงานประจำมา และหันเหชีวิตมาเพาะกบสวยงามขายให้กับกลุ่มผู้ชื่อชอบเลี้ยงสัตว์แปลก ก็สามารถสร้างรายได้เป็นอย่างดี
นายอุทิศ เปิดเผยว่า ก่อนหน้านี้ตนเองและภรรยา มีอาชีพเป็นคนขับรถรับจ้างทั่วไป รายได้ไม่แน่นอน และเมื่อราว 4 เดือนที่ผ่านมานี้เอง ตนเองและภรรยาได้ออกจากงาน ก่อนจะหันมาเลี้ยงกบสวยงามขาย ซึ่งก่อนหน้านี้ก็เลี้ยงกบฯ ขายแต่ทำไม่เต็มเวลา เพราะต้องทำงานหลักด้วย ภายหลังที่ออกจากงานมาแล้วก็ได้เลี้ยงกบขายแบบเต็มที่มากขึ้น
โดยกบสวยงามที่เลี้ยงขายอยู่นี้ เป็นกบพันธุ์ ‘ ฮอร์นฟรอก ‘ สายพันธุ์จากอาร์เจนตินา โดยเริ่มเลี้ยงกบพันธุ์ฮอร์นฟรอกได้ 4 เดือนแล้ว โดยการเพาะเลี้ยงลูกกบ ซึ่งหลังจากเพาะกบเป็นลูกอ๊อดแล้วระหว่างนั้นจะให้อาหาร ซึ่งเป็นลูกอ๊อดกบนาตัวเล็กๆ เป็นอาหาร หลังจากนั่นประมาณ 1 เดือน ก็สามารถนำไปขายให้กับลูกค้าได้ ราคาขายจะขึ้นอยู่กับสีความสวยงาม และขนาดของตัวกบ โดยลูกกบที่มีอายุ 1 เดือน สีเขียวจะขายอยู่ที่ตัวละ 500 บาท , สีเหลืองตัวละ 700 บาท , สีช๊อคโกแล๊ตตัวละ 900 บาท สีพายแอบเปิ้ลตัวละ 1,000-1,200 บาท และจะมีกบหลายสี ซึ่งราคาจะแพงกว่ากบสีเดียว โดยจะขายอยู่ที่ตัวละ 900 บาท ขณะที่กบที่อัพไซด์จะขายตัวละ 1,500 บาท

สำหรับช่องทาง ทางตลาดขายกบสวยงาม พันธุ์ฮอร์นฟรอก นี้นายอุทิศ เผยว่า จะขายผ่านทางเฟสบุ๊คคนรักสัตว์แปลก ซึ่งในแต่ละวัน เขาจะสามารถขายได้วันละกว่า 10 ชุดๆ ละ 2,100 บาท รวมค่าส่ง โดย 1 ชุด จะมีกบคละสีรวม 11 ตัว (ซื้อ 10 ตัว แถม 1 ตัว)  ซึ่งเท่ากับว่าจะมีรายได้ต่อวันตก 20,000 บาท หักค่าใช้จ่ายทั้งหมดแล้วจะเหลือราว 10,000 บาท
ซึ่งยอดสั่งซื้อของลูกค้าในแต่ละวันนั่น ก็ค่อยไม่แน่นอน แต่จะสั่งซื้อมากในช่วงวันศุกร์ เสาร์ และอาทิตย์ ส่วนการส่งของให้ลูกค้านั้น จะส่งผ่านทางรถโดยสารประจำทาง ซึ่งการแพ็คกบใส่กล่องก็จะมีวิธีแพ็คที่ค่อนข้างดี เพื่อป้องกันกบตายก่อนถึงมือลูกค้า
ทั้งนี้การเลี้ยง ‘ กบฮอร์นฟรอก ‘ เหมาะกับคนในปัจจุบันเพราะเลี้ยงง่ายให้อาหารวันละครั้งเป็นลูกอ๊อดกบ หรือลูกปลาตัวเล็กๆ ซึ่งต่างกับสัตว์พวกสุนัขหรือแมวที่ต้องค่อยดูแลเอาใจใส่ค่อนข้างมาก ต้องคอยให้น้ำ ให้ข้าว เป็นเวลา โดยอาชีพเลี้ยงกบสวยงามขายนี้ถือว่า เป็นอาชีพที่อิสระและสามารถสร้างรายได้อย่างงาม และง่ายในยุคนี้  หากสนใจกบสวยงาม    สามารถติดต่อได้ที่ ( อุทิศ หรือ สุ ) เบอร์โทร. 0894358530




ติดตามข่าวสาร 108 อาชีพ ที่น่าสนใจอื่นๆ ได้ที่  news.mthai.com
MThai News
