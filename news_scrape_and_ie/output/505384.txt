โตโยต้า แจง โครงการให้พนักงานรับเหมาช่วงสมัครใจลาออก หลังเผชิญวิกฤติขาดทุน แต่ยันไม่มีนโยบายปลดพนักงานแต่อย่างใด
วันนี้ (5 ก.ค.) นักสื่อสารแรงงานรายงานผ่าน voicelabour.org ถึงความต่อเนื่องของสถานการณ์การเปิดโครงการสมัครใจลาออกในอุตสาหกรรมผลิตยานยนต์ ว่า เมื่อวันที่ 4 ก.ค.ที่ผ่านมา บริษัทผู้ผลิตรถยนต์ค่ายยักษ์จากประเทศญี่ปุ่นค่ายหนึ่ง ก็ได้ดำเนินนโยบายดังกล่าว ภายใต้ชื่อโครงการว่า ‘จากกันด้วยใจ’

โดยโครงการนี้จะเปิดให้ลูกจ้างเหมาค่าแรง ซึ่งมีอยู่ในกระบวนการผลิตประมาณร้อยละ 40 ของลูกจ้างทั้งหมด หรือราว 800-900 คน สมัครใจลาออก ด้วยการเปิดรับสมัครเข้าโครงการเป็นเวลา 1 อาทิตย์ นับตั้งแต่วันนี้ (4 ก.ค. 2559) เป็นต้นไป ซึ่งผู้เข้าร่วมโครงการจะได้รับเงินพิเศษและค่าชดเชยให้ตามอายุงาน พร้อมค่าจ้าง และค่าบอกกล่าวล่วงหน้า
ทั้งนี้สาเหตุของการเปิดโครงการดังกล่าวก็เพื่อให้ลูกจ้างออกเองด้วยการสมัครใจก่อนที่จะมีการพิจารณาคัดพนักงานออกหลังจากหมดระยะเวลาเข้าร่วมโครงการตามที่ประกาศไว้

อย่างไรก็ดีเมื่อกระแสข่าวการเปิดโครงการดังกล่าวของค่ายรถยนต์ค่ายยักษ์ได้เผยแพร่ออกไปก็ทำให้มีเสียงวิพากษ์วิจารณ์ไปต่างๆ นานา ก่อนที่ผู้ผลิตรถยนต์รายดังกล่าว จะออกแถลงอย่างเป็นทางการถึงโครงการดังกล่าว โดยระบุว่า ตามที่มีการเผยแพร่ข้อมูลในโซเชี่ยลเน็ตเวิร์ก ถึงโครงการสมัครใจลาออกสำหรับพนักงานรับเหมาช่วงของบริษัท  โตโยต้า มอเตอร์ ประเทศไทย  จำกัด ทางบริษัทฯ ใคร่ขอชี้แจงรายละเอียด ดังต่อไปนี้
จากสภาวะเศรษฐกิจภายในประเทศที่ยังคงชะลอตัว ประกอบกับความผันผวนของสภาวะเศรษฐกิจโลกที่มีผลต่อการส่งออก ส่งผลกระทบต่อตลาดรถยนต์ทั้งในประเทศและต่างประเทศอย่างต่อเนื่องตั้งแต่ต้นปีที่ผ่านมา ทำให้ บริษัทฯ ต้องปรับลดกำลังการผลิตลง และมีพนักงานเกินความจำเป็นในการผลิต รวมทั้งต้องปรับลดจำนวนชั่วโมงการทำงานล่วงเวลา ทำให้รายได้รวมต่อเดือนของพนักงานลดลง
ดังนั้นเพื่อเป็นการเปิดโอกาสให้พนักงานได้มีทางเลือก บริษัทฯ จึงเปิด โครงการ “จากด้วยใจ” ให้แก่พนักงานรับเหมาช่วงเข้าร่วมโครงการสมัครใจลาออก ซึ่งพนักงานที่เข้าร่วมโครงการจะได้รับเงินชดเชยครบถ้วนตามกฎหมายแรงงาน และบริษัทฯ ยังพิจารณาจ่ายเงินเพิ่มเติมพิเศษ ให้กับพนักงานที่เข้าร่วมโครงการฯ อีกด้วย
อย่างไรก็ตามหากสถานการณ์ของตลาดรถยนต์ดีขึ้น ทางบริษัทฯ ยินดีที่จะรับพนักงานที่สมัครใจร่วมโครงการนี้ กลับเข้าทำงานเป็นลำดับแรก โดยคงอัตราค่าจ้างพร้อมสวัสดิการตามเดิม รวมทั้งจะนับอายุงานต่อเนื่อง บริษัทฯ ขอยืนยันว่า ตลอดระยะเวลากว่า 50 ปีที่ผ่านมาในการดำเนินธุรกิจในประเทศไทย บริษัทฯ ไม่มีนโยบายปลดพนักงานออกแต่อย่างใด รวมทั้งโตโยต้า ยังมีความมั่นใจว่าประเทศไทยยังคงมีศักยภาพที่จะเป็นศูนย์กลางการผลิตรถยนต์ในภูมิภาคนี้ต่อไป
