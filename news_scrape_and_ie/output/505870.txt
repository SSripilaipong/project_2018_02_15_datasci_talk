กบง. มีมติ  ‘ตรึงราคา LPG’  เดือน ก.ค. ที่ 20.29 บาท ปรับเงินส่งเข้ากองทุนน้ำมันเพิ่ม 66.07 สตางค์
นายทวารัฐ สูตะบุตร ผู้อำนวยการสำนักงานนโยบายและแผนพลังงาน (สนพ.)  เปิดเผยว่า ที่ประชุมคณะกรรมการบริหารนโยบายพลังงาน (กบง.) มีมติคงราคาขายปลีกก๊าซ LPG เดือนกรกฎาคม 2559 ไว้ที่ 20.29 บาทต่อกิโลกรัม หลังจากราคาต้นทุนภาพรวมเปลี่ยนแปลงไม่มากนัก

ดังนั้น เพื่อลดภาระการชดเชยราคาขายปลีกก๊าซ LPG ในประเทศช่วง 5 เดือนที่ผ่านมาของกองทุนน้ำมันฯ ที่ประชุม กบง.จึงปรับอัตราเงินส่งเข้ากองทุนน้ำมัน เพิ่มขึ้น 66.07 สตางค์ต่อกิโลกรัม จากเดิมกองทุนชดเชยที่ 59.06 สตางค์ต่อกิโลกรัม มีผลตั้งแต่วันที่ 8 กรกฎาคม
ทั้งนี้ ผลจากการปรับอัตราเงินส่งเข้ากองทุนน้ำมันดังกล่าว ทำให้กองทุนน้ำมันในส่วนของก๊าซ LPG มีรายรับประมาณ 22 ล้านบาทต่อเดิม จากเดิมชดเชยอยู่ที่ 192 ล้านบาทต่อเดือน โดยฐานะสุทธิของกองทุนน้ำมันเชื้อเพลิง ณ วันที่ 3 กรกฎาคม อยู่ที่ 44,461 ล้านบาท เป็นบัญชีก๊าซ LPG อยู่ที่ 7,128 ล้านบาท และบัญชีน้ำมันสำเร็จรูปอยู่ที่ 37,333 ล้านบาท

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
