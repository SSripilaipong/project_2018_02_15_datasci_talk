ความคืบหน้าก่อสร้างรถไฟฟ้าสายสีเขียวเข้มช่วง  ‘แบริ่ง-สมุทรปราการ’  ตั้งเป้าเปิดให้บริการตลอดสายปี 61
หม่อมราชวงศ์สุขุมพันธุ์ บริพัตร ผู้ว่าราชการกรุงเทพมหานคร  พร้อมด้วย  นายสยาม ศิริมงคล รองผู้ว่าราชการจังหวัดสมุทรปราการ  และคณะผู้บริหารกรุงเทพมหานคร ลงพื้นที่ตรวจเยี่ยม และติดตามความคืบหน้าการก่อสร้างรถไฟฟ้าสายสีเขียวเข้ม ส่วนต่อขยายสายสุขุมวิท ช่วงแบริ่ง-สมุทรปราการ

สำหรับโครงการรถไฟฟ้าสายสีเขียวเข้ม ช่วงแบริ่ง – สมุทรปราการ เป็นเส้นทางรถไฟฟ้าข้ามจังหวัด ที่เชื่อมต่อการเดินทางระหว่างกรุงเทพมหานครไปยังจังหวัดสมุทรปราการ โดยรัฐบาลได้มอบหมายให้ กรุงเทพมหานครเป็นผู้บริหารจัดการเดินรถ เพื่ออำนายความสะดวกให้กับประชาชนในการเดินทาง ไม่ต้องประสบปัญหาการเชื่อมต่อระหว่างสถานีแบริ่งกับสถานีสำโรง

โดยปัจจุบันการก่อสร้าง มีความคืบหน้างานรวมกว่า 88.85 เปอร์เซ็นต์ เส้นทางจะเชื่อมต่อจากสถานีแบริ่งบริเวณซอยสุขุมวิท 107 มีทั้งหมด 9 สถานี เริ่มที่สถานีสำโรง ตั้งอยู่ระหว่างสะพานข้ามคลองสำโรงกับแยกเทพารักษ์ สิ้นสุดที่สถานีเคหะสมุทรปราการ ตั้งอยู่บริเวณซอยเทศบาลบางปู 50 รวมระยะทาง 13 กิโลเมตร คาดว่าจะนำรถไฟฟ้าเข้าทดสอบในเดือน ธันวาคมนี้ โดยจะเปิดให้บริการสถานีแรก ได้แก่ สถานีสำโรง วันที่ 1 มีนาคม 2560 และสามารถเปิดให้บริการตลอดสายได้ในปี 2561

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
