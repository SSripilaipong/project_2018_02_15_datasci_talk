กสท.จ่อลงดาบ  “ละคร”  เน้นฉากข่มขืน-ความรุนแรง เล็งเตรียมลงโทษละคร  Club Friday  ตอน เพื่อนรักเพื่อนร้าย  เข้าข่ายกระทำผิด ม.37 
วันที่ 10 ก.ค.59 นางสาวสุภิญญา กลางณรงค์ คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เปิดเผยว่า การประชุมคณะกรรมการกิจการกระจายเสียงและกิจการโทรทัศน์(กสท.) ครั้งที่ 23/2559 วันที่11 ก.ค.นี้ มีวาระการประชุมน่าจับตา
ได้แก่ กรณีการออกอากาศละคร Club Friday To Be Continued ตอน เพื่อนรักเพื่อนร้าย ทางช่องรายการ GMM 25 มีเนื้อหาไม่เหมาะสม ซึ่งนางสาวสุภิญญา กล่าวว่า ละครเรื่องนี้ได้ออกอากาศและจบไปแล้วตั้งแต่ต้นเดือน พ.ค. ที่ผ่านมา ออกอากาศทุกวันจันทร์ – อังคาร เวลาประมาณ 20.00 – 21.15 น. และมีการนำมาออนแอร์ซ้ำ(Rerun) ในเวลาอื่นๆ

ซึ่งบางฉากของเรื่องนี้ได้มีประชาชนรณรงค์ เนื่องจากมีฉากที่แสดงถึงความรุนแรงทางร่างกายและจิตใจ นำเสนอภาพลักษณ์ที่ขัดต่อศีลธรรม โดยเฉพาะอย่างยิ่งมีการเสนอฉากข่มขืน ซึ่งช่วงที่ผ่านมาประชาชนได้มีการพยายามรณรงค์เรื่องการข่มขืนในสื่อและลดการใช้ความรุนแรง ละครเรื่องนี้ได้มีการจัดประเภทรายการเป็น “ท” ที่สามารถรับชมได้ทุกวัยอีกด้วย
ซึ่งคณะอนุกรรมการด้านผังรายการและเนื้อหาได้เสนอให้ กสท.พิจารณาโทษทางปกครองในฉากที่มีการข่มขืนล่วงละเมิดทางเพศต่อสตรี และฉากที่นำใบหน้าของผู้หญิงไปแนบท่อรถจักรยานยนต์จนทำให้หน้าเสียโฉม อับอายเข้าข่ายการกระทำผิดตามมาตรา 37 แห่ง พรบ.การประกอบกิจการกระจายเสียงและกิจการโทรทัศน์ พ.ศ. 2551
รวมทั้งเห็นว่า บริษัทจีเอ็มเอ็ม แชนแนล จำกัด ในฐานะผู้รับใบอนุญาตช่องดิจิตอลทีวี ช่อง GMM 25 ควรปรับเปลี่ยนการจัดระดับความเหมาะสมของละครจาก ท (รายการที่เหมาะสำหรับผู้ชมทุกวัย) เป็นระดับ น18 (รายการที่เหมาะกับผู้ชมที่มีอายุ 18 ปี ผู้ชมที่อายุน้อยกว่า 18 ปีควรได้รับคำแนะนำ) และหากจะนำละครมารีรันซ้ำให้ตัดฉากที่ไม่เหมาะสมออกด้วย
อ่านเพิ่่มเติม >>>  voicetv
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
