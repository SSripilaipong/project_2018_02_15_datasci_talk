ทึ่ง! ม.พะเยาทำ  ‘บ้านต้นแบบ’  ใช้พลังงานเป็นศูนย์ เปิดแอร์-ทีวี-เครื่องทำน้ำอุ่น ไม่ต้องใช้ไฟฟ้า
คณะวิศวกรรมศาสตร์ มหาวิทยาลัยพะเยา มีการคิดค้นบ้านต้นแบบลดการใช้พลังงานไฟฟ้าด้วยการใช้พลังงานหมุนเวียนร่วมกับการประหยัดพลังงาน โดยให้ใช้ชื่อว่า “บ้านต้นแบบที่ใช้พลังงานเป็นศูนย์” หรือ (Zero energy smart house)

โดย ดร.นพรัตน์ เกตขาว อาจารย์คณะวิศวกรรมศาสตร์ มหาวิทยาลัยพะเยา เปิดเผยว่า บ้านต้นแบบดังกล่าวถูกออกแบบตามหลักการประหยัดพลังงาน เน้นลดความร้อนเข้าสู่ตัวอาคาร มีการติดฉนวนกันความร้อนที่หลังคาและผนัง ติดตั้งกระจกตัดความร้อน การเลือกใช้สี ลดขนาดเครื่องปรับอากาศ พร้อมเสริมเทคโนโลยีในเรื่องระบบแสงสว่างจากดวงอาทิตย์ โดยนำระบบเลนส์และท่อนำแสง (Solar light tube) จากพระอาทิตย์เข้าสู่ตัวอาคารมาใช้แทนหลอดไฟ 100%
ส่วนเครื่องปรับอากาศจะใช้พลังงานแสงอาทิตย์เช่นเดียวกัน (Solar Hybrid Air) ที่สามารถรับทั้งไฟบ้านไฟโซลาร์เซลล์ และ เครื่องทำน้ำอุ่นจากเครื่องปรับอากาศ เพื่อช่วยลดต้นทุนไฟฟ้าและลดสภาวะโลกร้อนด้วยพลังงานธรรมชาติ

ขณะที่ ดร.จักรพงษ์ จำรูญ อาจารย์คณะวิศวกรรมศาสตร์ มหาวิทยาลัยพะเยา ร่วมกันค้นคว้าวิจัย กล่าวเสริมว่า ได้มีการคิดระบบติดตามค่าไฟฟ้าแบบเรียลไทม์ที่แสดงผลค่าไฟฟ้าผ่านแอพพลิเคชั่นบนมือถือ ทำให้ตรวจสอบค่าไฟฟ้าได้ตลอดเวลา และบริหารจัดการค่าไฟฟ้าได้ตามที่ต้องการ รวมไปถึง คิดค้นระบบคอนโทรลการเปิดปิดไฟฟ้าผ่านโทรศัพท์มือถือได้อีกด้วย

นอกจากการทำให้บ้านต้นแบบประหยัดพลังงานและลดการใช้พลังงานเป็นศูนย์แล้ว ทางโครงการยังได้คิดถึงการติดตั้งระบบติดตามค่าไฟฟ้าแบบเรียลไทม์ ที่แสดงผลค่าไฟฟ้าผ่านแอพพลิเคชั่นบนมือถือ หรือบนหน้าเว็บไซต์ ทำให้ตรวจสอบค่าไฟฟ้าได้ตลอดเวลา และบริหารจัดการค่าไฟฟ้าได้ตามที่ต้องการ นอกจากนั้นยังได้มีการคิดการคอนโทรลการเปิดปิดไฟฟ้า ตามที่ต้องการเพื่อให้เจ้าของบ้านเมื่อได้เข้าสู่บ้านแล้วสามารถที่จะทำให้การเปิดปิดไฟสามารถดำเนินการได้ตามที่ต้องการ
ทั้งนี้ บ้านต้นแบบที่ใช้พลังงานเป็นศูนย์ หรือ Zero energy smart house ทางมหาวิทยาลัยพะเยา ต้องการให้เป็นศูนย์การเรียนรู้ทางด้านเทคโนโลยีประหยัดพลังงาน และเป็นต้นแบบอาคารประหยัดพลังงานต่อไปด้วย

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
