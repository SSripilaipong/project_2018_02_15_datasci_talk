ธปท. เผย ข้อควรระวังการใช้  ‘พร้อมเพย์’  แนะ อย่านำมือถือดัดแปลงข้อมูล ชี้ มีผู้ลงทะเบียนล่วงหน้าแล้ว 9.7 ล้านราย
นางฤชุกร สิริโยธิน ผู้ช่วยผู้ว่าการ สายนโยบายสถาบันการเงิน ธนาคารแห่งประเทศไทย (ธปท.) กล่าวว่า ข้อควรระวังของประชาชนในการใช้การบริการพร้อมเพย์นั้น ประชาชนต้องระมัดระวังในการตั้งรหัสและ ไม่บอกรหัส Username และ Password กับผู้อื่น หรือเขียนเอาไว้ในที่เปิดเผย

ทั้งนี้ ต้องระมัดระวังอุปกรณ์ เช่น โทรศัพท์มือถือที่เชื่อมต่อการทำธุรกรรมเกี่ยวกับระบบพร้อมเพย์ เพื่อไม่ให้ผู้อื่นเอาไปใช้งาน เช่นเดียวกับการดูแลบัตรเครดิต หรือ บัตร ATM และผู้โอนเงินควรเรียนรู้ ศึกษา วิธีการใช้งานอย่างปลอดภัย เช่น การตรวจสอบข้อมูลให้ถูกต้องก่อนการยืนยันการโอนเงิน

สำหรับกรณีที่การทำธุรกรรมพร้อมเพย์มีปัญหา เช่น การโอนผิดสถาบันการเงิน จะมีกระบวนการคุ้มครองผู้ใช้บริการเช่นเดียวกับในปัจจุบัน โดยจะต้องแจ้งเรื่องต่อสถาบันการเงินในทันที โดยสถาบันการเงินจะตรวจสอบและใช้ระยะเวลาดำเนินการภายใน 7 – 15 วัน
อย่างไรก็ตาม นางฤชุกร กล่าวว่า ในกรณีที่ประชาชนนำโทรศัพท์มือถือไปดัดแปลงข้อมูล หรือ Jailbreak ซึ่งเสี่ยงต่อการถูกขโมยข้อมูลจากแฮกเกอร์ ธนาคารมีสิทธิ์ที่จะไม่รับผิดชอบ ซึ่งสถาบันการเงินจะรับผิดชอบต่อความเสียหายจากระบบพร้อมเพย์ก็ต่อเมื่อในกรณีที่เป็นความเสียหายที่พิสูจน์ได้ว่าเกิดจากตัวระบบเองเท่านั้น

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
