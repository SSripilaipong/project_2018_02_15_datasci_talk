ธนาคารพาณิชย์เปิดศึก ! ออกโปรโมชั่นแรงชิงฐานลูกค้าผูก  ‘พร้อมเพย์’  ชี้ ลงทะเบียนแล้วกว่า 9 ล้านราย
หลังเปิดลงทะเบียนพร้อมเพย์ล่วงหน้าตั้งแต่วันที่ 1 กรกฎาคม 2559 ที่ผ่านมา ข้อมูลอย่างไม่เป็นทางการจากธนาคารแห่งประเทศไทยระบุว่า เมื่อวันที่ 11 กรกฎาคม มีผู้ลงทะเบียนผูกบัญชีพร้อมเพย์แล้ว 9 ล้าน 7 แสนราย แบ่งเป็นผูกกับหมายเลขบัตรประชาชน 8 ล้าน 1 แสนราย และผูกกับหมายเลขโทรศัพท์มือถือ 1 ล้าน 6 แสนราย ซึ่งจำนวนนี้จะมีความชัดเจนว่า มีการผูกซ้ำกันในแต่ธนาคารหรือไม่ ในวันที่ 15 กรกฎาคมนี้ ซึ่งเป็นวันเปิดรับลงทะเบียนอย่างเป็นทางการ

ด้านบรรยากาศการรับสมัครผูกบัญชีพร้อมเพย์นั้น จากการสำรวจพบว่า ธนาคารต่าง ๆ ได้มีการจัดโปรโมชั่นดึงดูดลูกค้า อาทิ ธนาคารไทยพาณิชย์ จัดแคมเปญ “SCB พร้อมเพย์ ลุ้นทองทุกเดือน” รับสิทธิ์ลุ้นสร้อยคอทองคำทุกเดือนสำหรับลูกค้าที่สมัครพร้อมเพย์กับไทยพาณิชย์ มูลค่ารวมกว่า 25 ล้านบาท ตั้งแต่ วันนี้ – 31 ตุลาคม 2559
ขณะที่ ธนาคารกรุงไทยจัดแคมเปญ กรุงไทย พร้อมเพย์ ลุ้นฟรี #ดีใจจัง ลูกค้าที่ผูกบัญชีกับธนาคาร ได้ลุ้นรับรางวัลสูงสุดรถยนต์ ฮอนด้า ซีวิค, โทรศัพท์มือถือ Samsung S7 Edge และรางวัลอื่นๆ รวมมูลค่ากว่า 9 ล้านบาท

สำหรับธนาคารซีไอเอ็มบีไทย ออกโปรโมชั่นให้ผู้ที่มาลงทะเบียนผูกกับบัญชี สามารถเลือกรับโปรโมชั่นรับเงินเข้าบัญชี 50 บาท เมื่อผูกบัญชี โดยใช้หมายเลขบัตรประชาชน หรือเลือกรับบริการแจ้งเตือนทางเอสเอ็มเอส ฟรีตลอด 1 ปี เมื่อผูกบัญชีโดยใช้หมายเลขโทรศัพท์มือถือ
ธนาคารกรุงศรีอยุธยา และธนาคารทีเอ็มบี ให้ลูกค้าที่ผูกบัญชี โอนเงินฟรีโดยไม่จำกัดจำนวนครั้ง ธนาคารธนชาต ฟรีโอนเงินต่างธนาคารได้ 10 ครั้งต่อเดือน จากปกติ 2 ครั้งต่อเดือน ส่วนธนาคารยูโอบี เมื่อลงทะเบียนกับยูโอบีและเปิดบัญชีออมทรัพย์ใหม่ พร้อมสมัครบัตรเดบิต ใหม่ ฟรีค่าธรรมเนียมแรกเข้า 100 บาท
ส่วนธนาคารออมสินออกแคมเปญลงทะเบียนลุ้นรับเงินสดรางวัลที่ 1 ของสลากออมสิน หากเลขที่ออกในเดือนนั้นตรงกับหมายเลข 7 หลักสุดท้ายของผู้ลงทะเบียน ลุันรางวัลตั้งแต่ 16 สิงหาคม จนถึงสิ้นปีนี้
ขอบคุณที่มาจาก  มติชน
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
