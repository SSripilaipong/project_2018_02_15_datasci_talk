ข่าวดี !  ‘สุวรรณภูมิ’  ยกเว้นค่าจอดรถช่วงหยุดยาว 16-20 ก.ค. พร้อมจัด Shuttle Bus สายพิเศษ ส่งอาคารผู้โดยสาร
นายศิโรตม์ ดวงรัตน์ ผู้อำนวยการท่าอากาศยานสุวรรณภูมิ  เปิดเผยว่า ในช่วงเทศกาลวันหยุดอาสาฬหบูชา และวันเข้าพรรษาที่จะถึงนี้ ตั้งแต่เวลา 00.01 น. ของวันที่ 16 ก.ค. 59 และนำรถออกภายในเวลา 00.00 น. ของวันที่ 20 ก.ค. ท่ากาศยาน จะยกเว้นค่าบริการจอดรถยนต์ให้แก่ผู้โดยสารที่นำรถมาจอดที่ลานจอดรถระยะยาว โซน C ซึ่งสามารถจอดรถได้จำนวน 718 คัน

ทั้งนี้ เพื่ออำนวยความสะดวกให้แก่ผู้ใช้บริการที่จะเดินทางในช่วงเวลาดังกล่าว เนื่องจากบริเวณพื้นที่จอดรถยนต์หน้าอาคารผู้โดยสารในช่วงเทศกาลที่มีวันหยุดติดต่อกัน จะมีผู้ใช้บริการจำนวนมาก ทำให้พื้นที่จอดรถไม่เพียงพอ ประกอบกับผู้ใช้บริการที่ลานจอดรถระยะยาว จะได้รับความสะดวกสบายน้อยกว่าที่อาคารจอดรถยนต์หน้าอาคารผู้โดยสาร ทสภ. จึงยกเว้นค่าบริการจอดรถให้
อย่างไรก็ตาม ได้จัดเตรียมรถ Shuttle Bus สายพิเศษ สำหรับวิ่งให้บริการรับ-ส่งผู้โดยสาร ระหว่างบริเวณลานจอดรถระยะยาว โซน C กับ อาคารผู้โดยสารทุกๆ 15 นาที ซึ่งจุดจอดรถ Shuttle Bus จะอยู่ที่อาคารผู้โดยสารขาออก ชั้น 4 ประตู 5 และผู้โดยสารขาเข้า ชั้น 2 ประตู 5 โดยผู้ใช้บริการรถ Shuttle Bus ไม่ต้องเสียค่าใช้จ่ายใดๆ ทั้งสิ้น
นอกจากนี้ยังมีรถ Shuttle Bus สายปกติ (สาย A) ที่วิ่งให้บริการรับ – ส่งผู้โดยสารจากศูนย์ขนส่งสาธารณะ (Bus Terminal) มายังลานจอดรถระยะยาว เพื่อรับผู้โดยสารไปส่งยังอาคารผู้โดยสารชั้น 1 ประตู 3 และประตู 8 และชั้น 2 ประตู 5 แล้วกลับมาที่ลานจอดรถระยะยาว โดยในช่วงเวลาเร่งด่วนจะให้บริการทุก 7 นาที และในช่วงเวลาปกติจะให้บริการทุก 10 นาที

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
