ใกล้เข้ามาทุกที สำหรับการเปิดให้บริการของ  “รถไฟฟ้าสายสีม่วง”  ช่วงบางใหญ่-บางซื่อ ที่อยู่ในการดูแลของการรถไฟฟ้าขนส่งมวลชนแห่งประเทศไทย (รฟม.) หลังใช้เวลาดำเนินการก่อสร้างมาเป็นเวลาร่วม 6 ปี
จนถึงวันนี้ วันที่ใกล้สิ้นสุดการรอคอย โครงการรถไฟฟ้าสายสีม่วง กำลังจะเปิดให้บริการอย่างเป็นทางการในวันที่ 6 ส.ค. 2559 นี้   ซึ่ง   “รถไฟฟ้าสายสีม่วง”  จึงถือเป็นความหวังใหม่ของคนใน จ.นนทบุรี ที่จะช่วยแก้ไขปัญหาการจราจรติดขัดในพื้นที่ได้เป็นอย่างมาก อีกทั้ง เมื่อมีรถไฟฟ้าเกิดขึ้น นั่นหมายถึงความเจริญกำลังเข้ามาในพื้นที่ รถไฟฟ้าสายสีม่วง จึงเป็นสิ่งสำคัญในการกระตุ้นเศรษฐกิจได้ไม่มากก็น้อย จะเห็นได้ว่า เมื่อมีการเริ่มสร้างรถไฟฟ้าสายสีม่วงขึ้น ราคาที่ดินในพื้นที่ดังกล่าวต่างพุ่งสูงขึ้นในพริบตา

จากการสำรวจและรวบรวมข้อมูลโดยส่วนประเมินราคาทรัพย์สินในกรุงเทพมหานคร  1 ก็ พบว่า ที่ดินตามแนวรถไฟฟ้าสายสีม่วง บางใหญ่ – บางซื่อ มีการเปลี่ยนแปลงราคาขึ้นถึง 100% ทั้งที่ผ่านมาราคาที่ดินจะไม่เคลื่อนไหวมากเท่าไหร่ แต่เมื่อมีรถไฟฟ้าตัดผ่าน ราคาที่ดินกลับพุ่งขึ้นแบบก้าวกระโดด ซึ่งบริเวณถนนรัตนาธิเบศร์ จากเดิมราคาประเมินที่ดินอยู่ที่  40,000-50,000 บาท/ตร . ว .  ปัจจุบันพุ่งขึ้นแตะหลักแสน บาท/ตร . ว .
ก่อนจะมีการเปิดใช้บริการอย่างเป็นทางการ มาดูข้อควรรู้ของรถไฟฟ้าสายสีม่วงกัน
โครงสร้างรถไฟฟ้าสายสีม่วง ช่วงบางใหญ่-บางซื่อ มีระยะทางประมาณ 23 กิโลเมตร โดยมีสถานีทั้งหมด 16 สถานี และมีบริการอาคารจอดรถให้ 4 แห่ง สถานีคลองบางไผ่, สถานีสามแยกบางใหญ่, สถานีท่าอิฐ, สถานีแยกนนทบุรี 1 แนวเส้นทางโครงสร้างรถไฟฟ้าสายสีม่วง ช่วงบางใหญ่-บางซื่อ เริ่มจากบริเวณคลองบางไผ่ซึ่งเป็นที่ตั้งของศูนย์ซ่อมบำรุงรถไฟฟ้า ถนนวงแหวนรอบนอก (ตะวันตก) กาญจนาภิเษก เลี้ยวซ้ายเข้าสู่ถนนรัตนาธิเบศร์ ข้ามแม่น้ำเจ้าพระยาใกล้สะพานพระนั่งเกล้า ก่อนถึงสี่แยกแครายจะเลี้ยวขวาไปตามถนนติวานนท์ เลี้ยวซ้ายเข้าสู่ถนนกรุงเทพ – นนทบุรี ถึงบริเวณแยกเตาปูน
ทั้งนี้ สถานีเตาปูนเป็นสถานีที่เชื่อมต่อกับสถานีบางซื่อของรถไฟฟ้ามหานครสายเฉลิมรัชมงคล (รถไฟฟ้าใต้ดิน MRT) และในอนาคตจะมีการเชื่อมต่อกับรถไฟฟ้าสายสีน้ำเงิน ช่วงบางซื่อ-ท่าพระ และ รถไฟฟ้าสายสีม่วง ช่วงเตาปูน-ราษฎร์บูรณะ โดยในวันที่เปิดใช้อย่างเป็นทางการ คือ 6 ส.ค.นี้ ทาง รฟม. จะนำรถชัทเทิลบัสมาให้บริการ จากองค์การขนส่งมวลชนกรุงเทพ หรือ ขสมก. และ รถไฟ เชื่อมจากสถานีบางซ่อนมายังสถานีบางซื่อ
นอกจากนี้ พระบาทสมเด็จพระเจ้าอยู่หัวทรงพระกรุณาโปรดเกล้า ฯ พระราชทานชื่อเส้นทางรถไฟฟ้าสายสีม่วง ช่วงบางใหญ่-เตาปูน ว่า  “ฉลองรัชธรรม” (CHALONG RATCHADHAM) ซึ่งมีความหมายว่า เฉลิมฉลองราชาที่ปกครองโดยธรรม ทั้งนี้ เพื่อความเป็นสิริมงคลแก่การรถไฟฟ้าขนส่งมวลชนแห่งประเทศไทยและประชาชนผู้ใช้บริการ
สถานีรถไฟฟ้าสายสีม่วงตั้งอยู่ที่ไหนบ้าง ?
สถานีคลองบางไผ่  ตั้งอยู่บนถนนกาญจนาภิเษกช่วงบริเวณคลองบางไผ่ ตรงข้ามหมู่บ้านบางบัวทอง โดยสถานีนี้ เป็นศูนย์ซ่อมบำรุงและอาคารจอดรถ ซึ่งรองรับการจอดรถได้ 1,800 คัน
สถานีตลาดบางใหญ่  ตั้งอยู่บนถนนกาญจนาภิเษกใกล้กับย่านชุมชนบริเวณตลาดบางใหญ่ นอกจากนี้ยังมีทางเชื่อมไปยังห้างสรรพสินค้าเซ็นทรัล เวสต์เกต ได้
สถานีสามแยกบางใหญ่  ตั้งอยู่บนถนนรัตนาธิเบศร์ สถานีเชื่อมต่อกับอาคารจอดรถรองรับการจอดรถได้ 1,450 คัน
สถานีบางพลู  ตั้งอยู่บนทางต่างระดับบนถนนรัตนาธิเบศร์ตรงแยกบางพลู ตัดกับถนนบางกรวย–ไทรน้อย ซึ่งสถานีนี้สามารถต่อรถสาธารณะเพื่อเดินทางไปวัดเล่งเน่งยี่ 2 ได้
สถานีบางรักใหญ่   ตั้งอยู่บนถนนรัตนาธิเบศร์ ระหว่างแยกบางพลู กับแยกราชพฤกษ์
สถานีบางรักน้อยท่าอิฐ   ตั้งอยู่บนถนนรัตนาธิเบศร์ ระหว่างสำนักงานการเดินรถที่ 7 องค์การขนส่งมวลชนกรุงเทพ และซอยท่าอิฐ สถานีนี้มีอาคารที่จอดรถได้จำนวน 1,950 คัน
สถานีไทรม้า  ตั้งอยู่บนถนนรัตนาธิเบศร์ ตรงซอยตาหรั่ง หมู่บ้านซื่อตรง
สถานีสะพานพระนั่งเกล้า  ตั้งอยู่บริเวณทางขึ้นสะพานพระนั่งเกล้าฝั่งตะวันออก ใกล้กับแยกสนามบินน้ำทางทิศตะวันออก และผู้มาใช้บริการรถไฟฟ้าสามารถเปลี่ยนไปใช้บริการเรือได้ที่สถานีนี้

สถานีแยกนนทบุรี 1  ตั้งอยู่บนถนนรัตนาธิเบศร์ บริเวณถนนเลี่ยงเมืองนนทบุรีติดกับเซ็นทรัลรัตนาธิเบศร์พร้อมอาคารจอด ซึ่งสามารถรองรับการจอดรถได้ 470 คัน
สถานีบางกระสอ  ตั้งอยู่บนถนนรัตนาธิเบศร์ บริเวณซอยรัตนาธิเบศร์ 22 ใกล้บริษัทโตโยต้านนทบุรี และโรงแรมริชมอนด์
สถานีศูนย์ราชการนนทบุรี  ตั้งอยู่บนถนนรัตนาธิเบศร์ ใกล้กับสี่แยกแคราย บริเวณที่ว่าการอำเภอเมืองนนทบุรี
สถานีกระทรวงสาธารณะสุข  ตั้งอยู่บนถนนติวานนท์ ด้านหน้าทางขึ้น-ลงกระทรวงสาธารณะสุข และใกล้กับโรงพยาบาลศรีธัญญา
สถานีแยกติวานนท์  ตั้งอยู่บนถนนกรุงเทพ-นนทบุรี ระหว่างซอยกรุงเทพนนท์ 12 ถึง 14 และทางทิศใต้ของสถานีอยู่ติดกับคอนโดมิเนี่ยมฟิฟท์ เอเวอนิว
สถานีวงศสว่าง  ตั้งอยู่บนถนนกรุงเทพ-นนทบุรี ตั้งแต่ซอยกรุงเทพ-นนทบุรี 52 ถึง 56 ใกล้แยกวงศสว่าง ที่ถนนรัชดาภิเษกตัดกับถนนกรุงเทพ-นนทบุรี
สถานีบางซ่อน  ตั้งอยู่บนถนนกรุงเทพ-นนทบุรี บริเวณหมู่บ้านตลาดบางซ่อน ผู้ที่มาใช้บริการรถไฟฟ้าที่สถานีนี้ สามารถเปลี่ยนเส้นทางไปยังรถไฟชานเมืองสายสีแดงสำหรับผู้โดยสารที่ต้องการเดินทางต่อไปยังตลิ่งชัน
สถานีเตาปูน  เป็นสถานีที่มีพื้นที่ใช้สอยด้วยกัน 4 ชั้น ตั้งอยู่ตรงจุดตัดของถนนประชาราษฎร์ 2 กับถนนกรุงเทพ-นนทบุรี ที่สถานีนี้ ผู้โดยสารสามารถเปลี่ยนเส้นทางเพื่อไปยังใจกลางเมืองกรุงเทพโดยใช้รถไฟฟ้าสายสีน้ำเงิน (เฉลิมรัชมงคล)

ปัญหาสถานีไม่เชื่อมต่อ
สำหรับการแก้ปัญหาเฉพาะหน้า  นายอาคม เติมพิทยาไพสิฐ รัฐมนตรีว่าการกระทรวงคมนาคม  กล่าวว่า ทางการรถไฟฟ้าขนส่งมวลชนแห่งประเทศไทย (รฟม.) ได้กำหนดแผนการเดินทางสำหรับการอำนวยความสะดวกแก่ประชาชนที่ต้องการเดินทางระหว่างสถานีเตาปูน-บางซื่อ ในระหว่างที่ยังไม่สามารถเปิดบริการได้ 2 แนวทาง
1. จัดช่องทางเดินรถพิเศษสำหรับรถโดยสาร ขสมก. เป็นระบบรถเวียน (Shuttle Bus)   รับ-ส่งสถานีเตาปูนและสถานีบางซื่อ  เบื้องต้นจัดให้บริการระหว่าง 2 สถานี จำนวน 12 คัน ระยะเวลารอบวิ่งแต่ละคันทุก 4 นาที รองรับปริมาณผู้โดยสารประมาณ 3,630 คัน/ชั่วโมง
2. ประสานงานกับการรถไฟแห่งประเทศไทย (ร.ฟ.ท.) นำรถดีเซลรางวิ่งบนรางรถไฟสายสีแดง (บางซื่อ-ตลิ่งชัน)  รับส่งผู้โดยสารจากสถานีบางซ่อนที่เชื่อมกับสายสีม่วงไปยังสถานีบางซื่อ   จำนวน 1 ขบวน สามารถรองรับผู้โดยสารได้ประมาณ 600 คน/ขบวน ซึ่งทาง รฟม.ได้ก่อสร้างทางเดินเชื่อม (Sky Walk) ระหว่างสถานีบางซ่อนของโครงการรถไฟฟ้าสายสีม่วง และสถานีบางซ่อนของ ร.ฟ.ท.ไว้แล้ว
ค่าโดยสารรถไฟฟ้าสายสีม่วงราคาเท่าไหร่ ?
สำหรับค่าโดยสารรถไฟฟ้าสายสีม่วง ราคาเริ่มต้นสถานีแรกที่ 14 บาท และสิ้นสุดที่สถานีปลายทางราคา 42 บาท โดยหากนั่งต่อไปยังรถไฟฟ้ามหานคร (รถไฟใต้ดิน) จะมีราคาสูงสุดที่ 70 บาท ทั้งนี้โดยรวมแล้ว จะใช้เวลาเดินทางจากสถานีต้นทางถึงปลายทางประมาณ 20-30 นาทีเท่านั้น ซึ่งรถไฟฟ้าสายสีม่วง จะมีรถไฟฟ้าให้บริการอยู่ 21 ขบวน ขบวนละ 3 ตู้ ซึ่งถือว่าช่วยให้การเดินทางของประชาชนสะดวกสบายและรวดเร็วขึ้นกว่าที่เป็นอยู่ได้

ติดตามสกู๊ปข่าวอื่น ๆ ที่น่าสนใจได้ที่นี่  news.mthai.com
MThai News
