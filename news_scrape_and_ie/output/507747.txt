“ซีไอเอ็มบี ไทย”  ชี้ สงครามค่าเงินยังปะทุ ธนาคารกลางทั่วโลกส่งสัญญาณออกมาตรการกระตุ้นเศรษฐกิจ หนุนสภาพคล่องล้นตลาด
นายอมรเทพ จาวะลา ผู้อำนวยการอาวุโส สำนักวิจัย ธนาคาร ซีไอเอ็มบี ไทย จำกัด (มหาชน) เปิดเผยกับสำนักข่าว ไอ.เอ็น.เอ็น. ว่า ขณะนี้แนวโน้มการเกิดสงครามค่าเงินยังดำเนินอยู่ จากการที่ธนาคารกลางทั่วโลก เช่น ธนาคารกลางอังกฤษ (BOE) ที่มีมติคงอัตราดอกเบี้ยนโยบายไว้ที่ร้อยละ 0.5 รวมถึงธนาคารกลางสหรัฐ ฯ (FED) ธนาคารกลางยุโรป (ECB) และธนาคารกลางญี่ปุ่น (BOJ) ที่จะมีการประชุมในเร็วนี้

ทั้งนี้ เชื่อว่าจะมีการส่งสัญญาณการออกมาตรการผ่อนคลายเพิ่มเติมในรอบการประชุมถัดไป สะท้อนให้เห็นว่าแต่ละประเทศพร้อมดำเนินมาตรการเพื่อกระตุ้นเศรษฐกิจ โดยเฉพาะผ่านสงครามค่าเงิน ซึ่งจะส่งผลต่อสภาพคล่องที่ล้นในตลาดโลก ทำให้นักลงทุนสนใจลงทุนในตลาดเกิดใหม่
รวมถึงไทยที่อาจได้รับผลกระทบจากค่าเงินบาทผันผวนด้วย ขณะที่ภาวะเศรษฐกิจโลกขณะนี้ค่อยเป็นค่อยไป สะท้อนจากการเติบโตในไตรมาสแรกของแต่ละประเทศมีสัญญาณการฟื้นตัว อัตราการว่างงานลดลง แต่ทั้งนี้ ยังมีเรื่องปัจจัยความไม่แน่นอนสูง โดยเฉพาะผลของ Brexit ที่ยังไม่ชัดเจน ทำให้นักลงทุนยังขาดความเชื่อมั่นต่อภาวะเศรษฐกิจ จึงหันไปถือครองสินทรัพย์ปลอดภัย
ส่วนภาวะเศรษฐกิจไทย แม้จะเติบโตค่อยเป็นค่อยไป ซึ่งต้องติดตามตัวเลขเศรษฐกิจในไตรมาส 2 นี้ แต่ทั้งนี้เชื่อว่า ยังไม่มีน้ำหนักพอที่จะให้ธนาคารแห่งประเทศไทย พิจารณาปรับลดอัตราดอกเบี้ยนโยบายลง แม้ว่าธนาคารกลางมาเลเซียได้ประกาศปรับลดอัตราดอกเบี้ยลงร้อยละ 0.25 เป็นครั้งแรกในรอบ 7 ปีก็ตาม

ข้อมูล  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
