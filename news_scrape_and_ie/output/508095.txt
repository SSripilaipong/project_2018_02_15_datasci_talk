นายกฯ ลงนามเรียกค่าเสียหาย  “จีทูจี”  จ่อแจ้ง  “บุญทรง”  รับทราบขั้นตอน มั่นใจทันอายุความ 2 ปี
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า กระทรวงพาณิชย์ได้มีหนังสือถึง พลเอก ประยุทธ์ จันทร์โอชา นายกรัฐมนตรี ขอให้พิจารณากรณีเรียกค่าเสียหายการขายข้าวแบบจีทูจี ตามข้อเสนอแนะของคณะกรรมการกฤษฎีกา ซึ่งขณะนี้อยู่ระหว่างรอหนังสือจากสำนักเลขาธิการนายกรัฐมนตรี เมื่อกระทรวงพาณิชย์ได้รับหนังสือแล้ว ก็จะแจ้งให้นักการเมืองและข้าราชการทั้ง 6 ราย ที่เข้าข่ายทำความผิด ให้รับทราบตามขั้นตอนทันที เพื่อให้ชดใช้ค่าเสียหายจากกรณีการขายข้าวแบบจีทูจี จำนวน 4 สัญญา ปริมาณรวม 6.2 ล้านตัน ตามที่กระทรวงการคลังได้คำนวณไว้

โดยการส่งหนังสือบังคับทางปกครองจะต้องดำเนินการภายในอายุความ 2 ปี คือ เดือนกุมภาพันธ์ 2560 ซึ่งจะสามารถดำเนินการได้ทันก่อนกำหนดเวลาอย่างแน่นอน เมื่อผู้ชดใช้ค่าเสียหายทั้ง 6 ราย ได้รับหนังสือแจ้งดังกล่าวแล้ว ก็สามารถยื่นอุทธรณ์คำสั่งต่อศาลได้ภายใน 90 วันนับแต่วันที่ได้รับหนังสือ
รัฐมนตรีว่าการกระทรวงพาณิชย์ ยังกล่าวด้วยว่า สำหรับคดีเรียกค่าเสียหายในโครงการรับจำนำข้าวของ นางสาวยิ่งลักษณ์ ชินวัตร อดีตนายกรัฐมนตรี ขณะนี้ คณะกรรมการพิจารณาความรับผิดทางละเมิด กระทรวงการคลัง อยู่ระหว่างเร่งดำเนินการ ซึ่งคาดว่าจะสามารถดำเนินการได้ทันก่อนหมดอายุความในเดือนกุมภาพันธ์ 2560 เช่นกัน

ข้อมูล  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
