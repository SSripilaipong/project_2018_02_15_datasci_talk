ก.แรงงาน  แจ้งนายจ้างต้องให้ลูกจ้างไป  ลงประชามติ  โดยไม่ถือเป็นวันลาหรือวันหยุดหากขวางเจอโทษทั้งจำทั้งปรับ
วันที่ 20 ก.ค. 2559 นายสุทธิวงศ์ กติกา สวัสดิการและคุ้มครองแรงงานจังหวัดพะเยา เปิดเผยว่า จากการที่คณะกรรมการการเลือกตั้ง (กกต.) ได้กำหนดให้วันที่ 7  ส.ค. 2559 เป็นวันออกเสียงประชามติพร้อมกันทั่วประเทศ โดยเมื่อวันที่ 8 ก.ค. ที่ผ่านมา นายศิริชัย ดิษฐกุล รัฐมนตรีว่าการกระทรวงแรงงาน จึงได้ประกาศขอความร่วมมือนายจ้าง สถานประกอบกิจการ ให้ลูกจ้างไปใช้สิทธิ์ออกเสียงประชามติในวันดังกล่าว

ทั้งนี้ เพื่อเป็นการส่งเสริมการปกครองในระบอบประชาธิปไตยอันมีพระมหากษัตริย์ทรงเป็นประมุข และให้ดำเนินการออกเสียงประชามติเป็นไปด้วยความเรียบร้อย สุจริต เที่ยงธรรม โดยได้รับความร่วมมืออันดีจากทุกภาคส่วน รวมทั้งส่งเสริมให้นายจ้าง ลูกจ้าง มีส่วนร่วมในการออกเสียงประชาติ
นายสุทธิวงศ์ กล่าวต่อว่า ทางกระทรวงแรงงาน จึงได้ขอความร่วมมือนายจ้าง สถานประกอบกิจการ และผู้ที่เกี่ยวข้อง อนุญาตให้ลูกจ้างที่ทำงานอยู่ในสถานประกอบกิจการ ไปใช้สิทธิออกเสียงประชามติ ณ สถานที่ออกเสียงตาม กกต. กำหนด โดยไม่ถือเป็นวันลาหรือวันหยุด
แต่หากนายจ้างผู้ใดขัดขวางหรือหน่วงเหนี่ยว หรือไม่ให้ความสะดวกพอสมควรต่อการไปใช้สิทธิ์ออกเสียงต่อลูกจ้าง อาจเป็นความผิดตาม พ.ร.บ.ว่าด้วยการออกเสียงประชามติร่างรัฐธรรมนูญ พ.ศ.2559 มาตรา 58 ต้องระวางโทษจำคุกไม่เกิน 2 ปี หรือปรับไม่เกิน 40,000 บาท หรือทั้งจำทั้งปรับ

MThai News
