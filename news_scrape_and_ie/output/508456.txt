‘ออมสิน’  ลงนามสถาบันการเงิน 18 แห่ง ปล่อยกู้ซอฟท์โลน 3 หมื่นล้านบาท ช่วยเอสเอ็มอี
นายชาติชาย พยุหนาวีชัย ผู้อำนวยการธนาคารออมสิน  กล่าวภายหลังลงนามบันทึกข้อตกลงปล่อยสินเชื่อระยะยาวดอกเบี้ยต่ำ หรือ ซอฟท์โลน รวมวงเงิน 3 หมื่นล้านบาท ร่วมกับสถาบันการเงิน 18 แห่ง ว่า การปล่อยสินเชื่อครั้งนี้เพื่อให้ผู้ประกอบการเอสเอ็มอี ได้นำไปใช้ในการลงทุน หรือต่อเติมเปลี่ยนแปลงให้ทรัพย์สินที่เกี่ยวกับกิจการมีศักยภาพดีขึ้น และต้องเป็นทรัพย์สินประเภทเครื่องจักร ส่วนประกอบอุปกรณ์ เครื่องมือ หรืออาคารถาวรเพื่อใช้เป็นที่ตั้งเครื่องจักร โดยไม่รวมที่ดินและอาคารที่ใช้เป็นที่อาศัย

ทั้งนี้ รัฐบาลได้ปล่อยกู้ผ่านสถาบันการเงินทั้งหมด 18 แห่ง ในอัตราดอกเบี้ยร้อยละ 0.1 ต่อปี เพื่อให้แต่ละแห่งเปิดให้ผู้ประกอบการเอสเอ็มอีกู้ต่อ ในอัตราดอกเบี้ยร้อยละ4ต่อปีระยะเวลากู้ 7 ปี ไม่จำกัดวงเงินและมีระยะเวลาปลอดดอกเบี้ยประมาณ 1 ปี และห้ามเป็นการกู้เพื่อรีไฟแนนซ์หนี้เดิม ซึ่งเอสเอ็มอีที่จะกู้นั้นต้องเป็นนิติบุคคลจดทะเบียนในประเทศ มีบุคคลสัญชาติไทย ถือหุ้นเกินกว่าร้อยละ 50 ของทุนจดทะเบียน

อย่างไรก็ตาม จะเริ่มเปิดให้ยื่นขอสินเชื่อได้ตั้งแต่วันที่ 27 กรกฎาคม ถึง 31 ธันวาคมนี้ หรือจนกว่าวงเงินจะหมด และผู้กู้ต้องเบิกนำไปใช้ให้ครบภายใน 30 มิถุนายน 2560 ซึ่งคาดว่าจะสามารถช่วยเหลือผู้ประกอบการเอสเอ็มอีได้ประมาณ 2 พันราย อย่างไรก็ตาม การปล่อยสินเชื่อครั้งนี้ เป็นการช่วยเหลือเอสเอ็มอีระยะที่ 3 ซึ่งก่อนหน้านี้มีการปล่อยสินเชื่อดอกเบี้ยต่ำช่วยเอสเอ็มอีไปแล้วรวม 150,000 ล้านบาท โดยสามารถช่วยเอสเอ็มอีได้กว่า 30,000 ราย

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
