ไทยพาณิชย์ ชี้แจงกรณีการส่งข้อความบนโซเชียลมีเดียเกี่ยวกับประสบการณ์การสมัครใช้บริการ SCB  ‘พร้อมเพย์’
ธนาคารไทยพาณิชย์ ได้ชี้แจงถึงกรณีที่มีการส่งข้อความผ่านโซเชียลเรื่องการสมัครพร้อมเพย์ โดยระบุว่า ตามที่ได้มีการส่งข้อความบนสื่อโซเชียลมีเดียเกี่ยวกับประสบการณ์ในการสมัครใช้บริการ SCB พร้อมเพย์ ของธนาคารไทยพาณิชย์นั้น ธนาคารฯ ขอเรียนชี้แจงว่า ธนาคารฯ ได้ทำการประชาสัมพันธ์เชิญชวนให้ลูกค้าของธนาคารฯ ลงทะเบียนการใช้บริการ SCB พร้อมเพย์ ในหลายช่องทาง อาทิ สื่อโทรทัศน์ สื่อหนังสือพิมพ์ สื่อออนไลน์ รวมถึงกรณีดังกล่าวเป็นการส่ง SMS ไปยังลูกค้าเพื่อแนะนำบริการ

และหากลูกค้าสนใจและประสงค์จะผูกบัญชีกับ SCB พร้อมเพย์ ก็สามารถทำได้ด้วยการพิมพ์ Y ตอบกลับทาง SMS ที่ส่งไป ซึ่งขั้นตอนหลังจากนั้นจะมีเจ้าหน้าที่ของธนาคาร โทรศัพท์ติดต่อกลับไปยังลูกค้าเพื่อยืนยันความประสงค์ พร้อมตรวจสอบความถูกต้องของข้อมูล ซึ่งภายหลังลูกค้าได้เกิดความกังวลใจว่าผู้ติดต่อกลับอาจจะเป็นกลุ่มมิจฉาชีพนั้น ธนาคารฯ ขอยืนยันว่าเจ้าหน้าที่ที่ทำการติดต่อลูกค้ารายดังกล่าวเป็นพนักงานของธนาคารฯ จริงและไม่ใช่กรณีทุจริต (Fraud) แต่อย่างใด
อนึ่ง ช่องทาง SMS เป็นการประชาสัมพันธ์เชิญชวนเพื่ออำนวยความสะดวกให้กับลูกค้าในช่วงของการลงทะเบียนล่วงหน้า (Pre-register) ระหว่างวันที่ 1–14 กรกฎาคม 2559 เท่านั้น และบัดนี้ได้สิ้นสุดระยะเวลาของการประชาสัมพันธ์ในช่องทางนี้แล้ว ทั้งนี้ สำหรับลูกค้าที่ประสงค์ใช้บริการ SCB พร้อมเพย์ กับธนาคารฯ สามารถทำการผูกเลขประจำตัวประชาชน หรือเบอร์โทรศัพท์มือถือ อย่างใดอย่างหนึ่งได้ ผ่านช่องทางเว็บไซต์ http://promptpay.scb อินเตอร์เน็ตแบงก์กิ้ง (SCB Easy Net) โมบายแบงก์กิ้ง (SCB Easy Application) ตู้เอทีเอ็มและสาขาธนาคารไทยพาณิชย์ทั่วประเทศ ซึ่งลูกค้าสามารถเลือกทำการลงทะเบียนผ่านช่องทางใดก็ได้ตามความสะดวก
สำหรับผู้ที่ยังมีความกังวลใจว่าระบบพร้อมเพย์อาจจะเป็นช่องทางให้พวกมิจฉาชีพถอนเงินออกจากบัญชีนั้น ธนาคารฯ ขอชี้แจงเพื่อทำความเข้าใจว่า ระบบพร้อมเพย์เป็นช่องทางเพื่ออำนวยความสะดวกสำหรับการ “รับเงิน” เท่านั้น ไม่ใช่ช่องทางในการ “จ่ายหรือโอนเงินออกจากบัญชี” แต่อย่างใด ซึ่งมีความปลอดภัย และไม่มีผู้ใดสามารถใช้ระบบพร้อมเพย์ในการถอนหรือโอนเงินออกจากบัญชีได้
ทั้งนี้ ธนาคารฯขอยืนยันและให้ความเชื่อมั่นต่อความปลอดภัยของระบบ SCB พร้อมเพย์ รวมถึงระบบและบริการด้านการเงินอื่นๆ ของธนาคารฯ ซึ่งมีมาตรฐานความปลอดภัยสูงในระดับสากล และธนาคารฯ ยังคงมุ่งมั่นเดินหน้าพัฒนาผลิตภัณฑ์และบริการทางการเงินต่างๆ เพื่อตอบสนองความต้องการของลูกค้า โดยพนักงานไทยพาณิชย์ทุกคนมีความมุ่งมั่นและยินดีที่จะดูแลให้บริการลูกค้าอย่างดีที่สุด
ทั้งนี้ หากลูกค้าท่านใดมีข้อสงสัยและต้องการสอบถามข้อมูลเพิ่มเติมสามารถติดต่อศูนย์บริการลูกค้าของธนาคารฯ ได้ที่เบอร์โทรศัพท์ 02-777-7777 ทุกวันตลอด 24 ชั่วโมง

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
