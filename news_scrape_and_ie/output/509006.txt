ชาวบ้าน จ.เชียงใหม่รวมกลุ่มเก็บ  ‘เห็ดป่า’  ตามภูเขาสูงขาย สร้างรายได้เกือบ 2 หมื่นต่อวัน
วันที่ 25 ก.ค.2559 ผู้สื่อข่าวรายงานว่า ชาวบ้านแม่นาป้าก ต.แม่หอพระ อ.แม่แตง จ.เชียงใหม่ ได้รวมกลุ่มกันออกไปเก็บเห็ดป่าหลายชนิดตามบนภูเขาสูง ในช่วงเวลากลางคืนจนถึงช่วงเช้า เพื่อนำไปวางขายบริเวณริมถนนหน้าหมู่บ้าน โดยในแต่ละวันมีประชาชนและนักท่องเที่ยว จอดรถแวะซื้อเพื่อนำไปประกอบอาหารรับประทานเป็นจำนวนมาก

สำหรับราคาของเห็ดหล่ม จะขายจานละ 50 บาท ส่วนเห็ดไข่ห่าน หรือ เห็ดเหลืองขายกิโลกรัมละ 180 บาท โดยแต่ละวันสามารถขายได้มากกว่า 100 กิโลกรัม หรือขายได้เงินมากถึงเกือบ 2 หมื่นบาทต่อวัน ซึ่งเมื่อนำมาแบ่งกันในกลุ่ม จะมีรายได้ถึงคนละกว่า 3 พันบาทต่อวัน ทั้งนี้ถือเป็นการสร้างรายได้เป็นอย่างดีให้กับชาวบ้าน แต่จะเก็บเห็ดดังกล่าวได้ช่วงระยะสั้นเพียงแค่ 1 เดือน เนื่องจากจะหมดฤดูกาล

นายวันชัย ปันใจ อายุ 43 ปี ชาวบ้านซึ่งมีอาชีพเก็บเห็ดขายมานานกว่า 30 ปี และมีความเชี่ยวชาญในการเก็บเห็ด เปิดเผยว่า วิธีการสังเกตและเก็บเห็ดนั้น หากเป็นเห็ดที่รับประทานได้จะมีแมลงหรือหนอนมากิน และ จะเก็บเห็ดที่บานแล้ว ทำให้สังเกตชนิดของเห็ดง่ายกว่า

เพราะหากเป็นเห็ดตูมบางครั้งอาจเป็นเห็ดพิษ ที่ดูผิวเผินคล้ายกับเห็ดที่รับประทานได้ ซึ่งเห็ดที่ชาวบ้านนำไปรับประทานทำให้เสียชีวิตส่วนใหญ่เป็นเห็ดดอกตูม ทางที่ดีควรจะเป็นดอกเห็ดที่บานแล้ว หรือ เห็ดที่มีหนอนหรือแมลงกินจะมีความปลอดภัย ที่สำคัญซื้อจากแม่ค้าดีที่สุด เพราะจะมีความชำนาญในการคัดเลือกเห็ดจึงทำให้ปลอดภัยกว่า

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
