มติบอร์ด กสท. ไม่อนุญาต  CTH  ขยายเวลาเยียวยาผู้ได้รับผลกระทบ กรณีเปลี่ยนแปลงเงื่อนไขยกเลิกการให้บริการ
นายภักดี มะนะเวศ รองเลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช. เปิดเผยภายหลังการประชุม คณะกรรมการการสื่อสารแห่งประเทศไทย หรือ กสท. ว่า ที่ประชุมมีมติไม่อนุญาตให้ ซีทีเอช เคเบิล ทีวี ขยายระยะเวลาการนำส่งแผนเยียวยาผู้บริโภคกลุ่มที่ได้รับผลกระทบผ่านดาวเทียม Ku-Band ทำให้มีผู้ใช้บริการจำนวนมาก ยังไม่ได้รับการชดเชยเยียวยาจากการเปลี่ยนแปลงเงื่อนไขยกเลิกการให้บริการ โดยยุติการให้บริการช่องรายการกลุ่ม Z Pay TV

พร้อมกันนี้ ได้มอบหมายให้ กสทช. ดำเนินการบังคับตามคำสั่งศาลปกครอง โดยการปรับวันละ 20,000 บาท ตั้งแต่วันที่ 25 สิงหาคม 2559 เป็นต้นไป จนกว่าทีเอช เคเบิล ทีวี จะปฏิบัติตามคำสั่งให้แล้วเสร็จ พร้อมทั้งจัดทำแผนมาตรการเยียวยาผู้บริโภคเพิ่มเติมให้ครอบคลุมการคุ้มครองผู้บริโภคไม่ให้ถูกเอาเปรียบ ภายใน 7 วัน นับตั้งแต่วันที่ได้รับแจ้ง ทั้งนี้ หากยังคงฝ่าฝืนต่อไปหรือไม่ปฏิบัติตาม จะมีการดำเนินการมาตรการทางปกครองดำเนินการ สั่งพักใช้ หรือเพิกถอนใบอนุญาตต่อไป

ที่มา  INN
กสทช.ร่อนหนังสือแจ้ง  CTH  ห้ามยุติการให้บริการตามที่ประกาศไว้คือ 1 ก.ย. ชี้ ต้องได้รับการยินยอมตามมติบอร์ด กสท. ก่อน
จากกรณีที่บริษัท ซีทีเอช จำกัด(มหาชน)ได้ประกาศยกเลิกบริการเคเบิลทีวี วันที่ 1 กันยายน 2559 ผ่านทางเว็บไซต์ www.cth.co.th ระบุว่า จากสภาวการณ์เศรษฐกิจในปัจจุบัน ทำให้บริษัทต้องยกเลิกการให้บริการลูกค้า โดยลูกค้าทุกท่าน จะไม่สามารถรับชมช่องรายการต่างๆ ของซีทีเอช ตั้งแต่วันที่ 1 กันยายน 2559 เวลา 00.00 น. เป็นต้นไป

นายภักดี มะนะเวศ รองเลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ(กสทช.) สายงานกิจการกระจายเสียงและกิจการโทรทัศน์ เปิดเผยว่า  ล่าสุด สำนักงาน กสทช. ได้ทำหนังสือแจ้งไปยัง CTH ว่า การยุติการให้บริการ ขอให้ปฏิบัติตามคำสั่งของ กสท.โดยการที่จะยกเลิกการให้บริการได้ ต้องได้รับการยินยอมตามมติบอร์ด กสท. ก่อน เบื้องต้น ต้องมีการพิจารณาปรับแผนเยียวยาใหม่ เนื่องจาก CTH เดิมแจ้งเป็นเพียงการปิดในส่วนการรับชมผ่านระบบทีวีดาวเทียม แต่ล่าสุดเป็นการยุติการบริการทั้งระบบ รวมถึงเคเบิลทีวีด้วย
ทั้งนี้ ส่วนของแผนการเยียวยาที่นำเสนอก่อนหน้านี้ ยังไม่เป็นที่พอใจ เนื่องจาก CTH เสนอมาเพียงแค่ผลกระทบที่จะเกิดขึ้นกับลูกค้าที่ดูผ่านทีวีดาวเทียมที่ถูกยกเลิกบริการ 40,000 คน ส่วนของลูกค้าที่ชำระเงินล่วงหน้าประมาณ 9,000 คน จะมีการชดเชยเงินคืนให้ และลูกค้าที่เหลืออีก 31,000 คน ที่ชำระเงินระบบรายเดือน จะให้สามารถรับชมช่องฟรีทีวีได้จนกว่ากล่องรับสัญญาณจะสิ้นสภาพ
กสท.สั่ง  CTH  ส่งแผนเยียวยาผู้บริโภค หลังยุติให้บริการบนดาวเทียวไทยคม 1 ส.ค.นี้
นายภักดี  มะนะเวศ รองเลขาธิการ กสทช.  เปิดเผยว่า ที่ประชุมคณะกรรมการกิจการกระจายเสียงและกิจการโทรทัศน์ (กสท.) ได้สั่งการให้  บริษัท ซีทีเอช เคเบิลทีวี  ที่จะยุติการให้บริการผ่านช่องสัญญาณดาวเทียมไทยคม ระบบ Ku-Band เร่งส่งแผนเยียวยาผู้บริโภคที่ได้รับผลกระทบเข้ามาใหม่ภายใน 7 วัน

เนื่องจากแผนเดิมที่เสนอเข้ามา ยังไม่ครอบคลุมการดูแลผู้บริโภค โดยการเสนอแผนเยียวยาครั้งนี้ นับเป็นโอกาสสุดท้ายของซีทีเอช ก่อนที่ กสท.จะดำเนินมาตรการทางปกครอง ตั้งแต่การปรับไปจนถึงการเพิกถอนใบอนุญาต

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
