ซีพีเอ็นทุ่มหมื่นล้านสร้าง  “เซ็นทรัล โคราช”  ให้เป็นมหานครแห่งอีสาน คาดเปิดกลางปีหน้า
นางสาววัลยา จิราธิวัฒน์ รองกรรมการผู้จัดการใหญ่อาวุโส บริษัท เซ็นทรัลพัฒนา จำกัด (มหาชน) หรือ ซีพีเอ็น เปิดเผยว่า บริษัทได้ปรับแผนของโครงการเซ็นทรัลพลาซานครราชสีมาใหม่ โดยจะสร้างให้เป็นมหานครแห่งอีสาน หรือเป็นโครงการมิกซ์ยูสที่ใหญ่ที่สุดของภาคอีสาน

ซึ่งประกอบด้วย ศูนย์การค้า โรงแรม คอนเวนชั่นฮอลล์ หรือศูนย์การประชุม คอนโดมิเนียม ตลาดไลฟ์สไตล์กลางแจ้ง และสวนสาธารณะ ที่มีมูลค่าโครงการกว่า 10,000 ล้านบาท หลังจากได้ซื้อที่ดินบนทำเลใหม่บริเวณกลางเมืองของจ.นครราชสีมา ที่ตั้งอยู่บนถนนมิตรภาพ บนที่ดิน 65 ไร่ และมองว่าเป็นทำเลที่มีศักยภาพสูงสำหรับการพัฒนาเป็นโครงการแรกของบริษัทในจังหวัดนี้

ในส่วนของจังหวัดนครราชสีมาเป็นศูนย์กลางการขับเคลื่อนเศรษฐกิจ การค้า การท่องเที่ยว การลงทุนที่สำคัญที่สุดแห่งหนึ่งของประเทศ โดยมีเส้นทางเชื่อมต่อไปยัง 20 จังหวัดในภาคอีสาน รวมถึงประเทศเพื่อนบ้าน สำหรับเฟสแรกจะเป็นศูนย์การค้าคอนเวนชั่นฮอลล์ และสวนสาธารณะ คาดว่าหลังจากเปิดให้บริการจะมีลูกค้าเข้ามาใช้บริการประมาณ 40,000 คนต่อวัน
ทั้งนี้ มีการออกแบบสถาปัตยกรรม ที่ผสานเอกลักษณ์ประจำภาคอีสาน กับความทันสมัยเข้าด้วยกัน เพื่อสร้างแลนด์มาร์คแห่งใหม่ให้โคราช หลังจากนั้นจะรอเมื่อระบบคมนาคมของจังหวัดพร้อมจึงจะพัฒนาเฟสสอง ในส่วนของโรงแรมและคอนโดมิเนียม
เซ็นทรัลพลาซา นครราชสีมา มหานครแห่งอีสาน พร้อมรองรับกำลังซื้อมหาศาลทั้งในจังหวัดนครราชสีมา และจังหวัดใกล้เคียง รวมทั้งกลุ่มนักท่องเที่ยวทั้งชาวไทยและต่างชาติ พร้อมเปิดอย่างยิ่งใหญ่สมการรอคอย ในไตรมาสที่ 3 ปี 2560

ขอบคุณภาพ/ข้อมูล   Centralplaza Nakhonratchasima
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

