ระส่ำ! กระแส  “จีน”  บอยคอตไทยกระทบท่องเที่ยวเชียงใหม่หนัก สมาคมฯ เตรียมเร่งฟื้นสัมพันธ์ดึงนักท่องเที่ยวกลับ
กระแสการบอยคอตประเทศไทยจากนักท่องเที่ยวชาวจีนที่เกิดขึ้นหลังสื่อจีนนำเสนอข่าว โดยอ้างว่าเชียงใหม่ไม่ต้อนรับนักท่องเที่ยวจีน ส่งผลกระทบต่อธุรกิจท่องเที่ยว ล่าสุดพบว่าบรรยากาศตามสถานที่ท่องเที่ยวหลายแห่งในจังหวัดเชียงใหม่ นักท่องเที่ยวจีนเริ่มลดลงอย่างเห็นได้ชัด เช่นเดียวกับรถที่เคยเข้าทางจังหวัดเชียงราย จากเดือนละประมาณ 10,000 คัน ล่าสุดสองเดือนที่ผ่านมาไม่เหลือแม้แต่คันเดียว

โดย  นายบุญทา ชัยเลิศ นายกสมาคมธุรกิจท่องเที่ยวจังหวัดเชียงใหม่  เปิดเผยว่า กระแสบอดยคอตประเทศไทยเกิดขึ้นมาแล้วหลายเดือน ซึ่งเป็นเรื่องที่น่าเสียใจเพราะประเทศจีนมีความชาตินิยมสูง หากสถานการณ์ยังไม่ดีขึ้น จะทำให้จำนวนนักท่องเที่ยวจีนลดลงจนอาจไม่เหลือเลย

ทั้งนี้ ในปีที่ผ่านมามีนักท่องเที่ยวจีนเป็นชาติที่เดินทางมาประเทศไทยเป็นอันดับ 1 จำนวนกว่า 8,700,000 คน นำเงินเข้าประเทศไทยกว่า 380,000 ล้านบาท ขณะที่วันนี้ นักท่องเที่ยวจีนหายไปแล้วอย่างน้อย 30 เปอร์เซ็นต์ และมีแนวโน้มจะลดลงอย่างต่อเนื่อง จึงอยากให้รัฐบาลไทยหามาตรการดำเนินการกับผู้ที่นำเรื่องของนักท่องเที่ยวจีนไปเผยแพร่จนเกิดผลกระทบ เนื่องจากไม่เพียงแต่จะกระทบกับการท่องเที่ยว ยังกระทบกับความสัมพันธ์ของทั้งสองประเทศ
สถานการณ์ที่กำลังเกิดขึ้น องค์กรด้านการท่องเที่ยวในจังหวัดเชียงใหม่ เตรียมจัดทำสติ๊กเกอร์ที่มีภาพและข้อความสื่อว่าคนไทยยินดีต้อนรับนักท่องเที่ยวจีน นำไปแจกจ่ายติดตามรถบัส รถโดยสาร ตามสถานที่ท่องเที่ยว เพื่อสื่อไปถึง ชาวจีนให้เห็นว่าคนไทยยินดีต้อนรับ

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
