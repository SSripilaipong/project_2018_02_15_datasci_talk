เคลียร์ลงตัว! ลูกจ้าง  ‘โดล ไทยแลนด์’  พอใจมาตรการช่วยเหลือหลังถูกเลิกจ้างกะทันหัน
จากกรณีที่ พนักงานและคนงานของบริษัท โดล ไทยแลนด์ จำกัด ไม่พอใจที่บริษัทได้ประกาศปิดโรงงานลงอย่างกะทันหันโดยไม่ทราบชะตากรรมว่าจะได้รับการช่วยเหลือจากบริษัทหรือไม่ ล่าสุด ทางบริษัทได้ออกมาชี้แจง ซึ่งพนักงาน และคนงานต่างทยอยเดินทางมารับฟังสาเหตุในการปิดโรงงานเพื่อย้ายฐานการผลิตดังกล่าว
โดยทางฝ่ายบริหารของบริษัท ได้เสนอเงื่อนไขให้แรงงาน พนักงานทั้งหมดสามารถเลือกที่จะไปทำงานต่อได้ที่ จ.ประจวบคีรีขันธ์ และ จ.ระยอง ตามความสมัครใจ ซึ่งปรากฏว่า พนักงาน และคนงานส่วนหนึ่งตกลงพร้อมที่จะย้ายไปทำงานต่อยังต่างจังหวัด แต่แรงงานส่วนใหญ่ซึ่งเป็นระดับล่างไม่สามารถไปทำงานไกลยังต่างจังหวัดได้ เนื่องจากเป็นคนในพื้นที่ต้องรับผิดชอบครอบครัว และภาระอื่นๆ
ทางบริษัทจึงเสนอเงื่อนไขให้แก่พนักงาน และคนงานที่มีเงินเดือนต่ำให้เป็นผู้ถูกเลิกจ้าง เพราะจะได้เงินสวัสดิการช่วยเหลือจากประกันสังคมเป็นผู้ว่างงาน 50% แต่หากเป็นผู้ที่มีเงินเดือนที่สูงแนะนำให้ใช้วิธีลาออก แม้จะได้เงินสวัสดิการช่วยเหลือจากประกันสังคมเป็นผู้ว่างงานเพียง 30% แต่เมื่อรวมกับสวัสดิการอื่นๆ แล้วจะเป็นเงินที่มากกว่าผู้ถูกเลิกจ้าง นอกจากนั้น ทางบริษัทยังมีเงินช่วยเหลือนอกเหนือจากกฎหมายบังคับอีกส่วนหนึ่งด้วย ซึ่งก็สร้างความพอใจให้แก่พนักงาน และคนงานทุกคน และได้แยกย้ายกันกลับในที่สุด
‘โดล ไทยแลนด์’  ปิดโรงงานแปรรูปผลไม้ที่ชุมพรลูกจ้างกว่า 1 พันถูกลอยแพ ด้าน ก.แรงงานเร่งช่วยเหลือ
จากกรณีที่ บริษัท โดลไทยแลนด์ จำกัด (ชุมพร) ซึ่งประกอบกิจการแปรรูปผลไม้ ตั้งอยู่ที่ อ.ท่าแซะ จ.ชุมพร ปิดตัวโดยไม่มีการบอกกล่าวลูกจ้างล่วงหน้า เมื่อลูกจ้างไปทำงานตามปกติกลับพบว่าประตูโรงงานถูกปิด และหลังจากได้เจรจากันจึงได้ข้อสรุปว่า บริษัทแจ้งจะเลิกจ้างพนักงานทั้งหมดภายในสิ้นเดือน ก.ค.นี้ เนื่องจากสถานที่ตั้งโรงงานมีผลกระทบต่อค่าใช้จ่ายในการขนส่งสินค้าที่สูง

ล่าสุด นายธีรพล ขุนเมือง ผู้ตรวจราชการการกระทรวงแรงงาน ในฐานะโฆษกกระทรวงแรงงาน เปิดเผยว่า พลเอก ศิริชัย ดิษฐกุล รัฐมนตรีว่าการกระทรวงแรงงาน สั่งการให้หน่วยงานในสังกัดเร่งให้ความช่วยเหลือลูกจ้าง บริษัท โดลไทยแลนด์ จำกัด ผู้ผลิตแปรรูปผลไม้ส่งออกที่ปิดโรงงานไป ซึ่งหน่วยงานในสังกัดกระทรวงแรงงานจังหวัดชุมพร ได้เข้าไปดำเนินการดูแลช่วยเหลือคนงาน
โดยมีการนัดหารือกันเพื่อตกลงในรายละเอียดในประเด็นที่เกี่ยวข้อง และจากการตรวจสอบพบว่า ลูกจ้างประมาณ 1,000 คน ซึ่งเป็นลูกจ้างตามฤดูกาล จะสิ้นสุดสัญญาจ้างในเดือนกรกฎาคมนี้ บริษัท ฯ พร้อมจ่ายค่าบอกกล่าวล่วงหน้าเป็นเวลา 2 เดือน และเงินชดเชยตามกฎหมาย เช่นเดียวกับลูกจ้างประจำ
ส่วนลูกจ้างต่างด้าวจำนวน 254 คน จะดำเนินการย้ายไปทำงานที่จังหวัดประจวบคีรีขันธ์ ตามความสมัครใจ สำหรับลูกจ้างส่วนหนึ่งที่มีภูมิลำเนาอยู่นอกพื้นที่ให้พิจารณาตามความสมัครใจเพื่อไปทำงานที่จังหวัดประจวบคีรีขันธ์และจังหวัดระยองต่อไป
นอกจากนี้ สำนักงานประกันสังคมจังหวัดชุมพร ได้ไปขึ้นทะเบียนผู้ว่างงานตามสิทธิผู้ประกันตนแล้ว ขณะที่สำนักงานจัดหางานจังหวัดชุมพร ได้ประสานกับจังหวัดในพื้นที่มารับสมัครงานจำนวนกว่า 1,000 อัตราแล้ว ตั้งแต่เมื่อวานนี้ (25 ก.ค.59)
ซึ่งทั้งหมดเป็นตำแหน่งงานว่างในบริษัท ฯ ผลิตอาหารทะเลจำนวน 300 อัตราส่วนศูนย์พัฒนาฝีมือแรงงานจังหวัดชุมพร จะดำเนินการพัฒนาฝีมือแรงงานให้คนงานตามความต้องการของบริษัทที่จะรับเข้าทำงานใหม่ โดย บริษัทโดล ฯ จะรับผิดชอบค่าใช้จ่ายทั้งหมด ทั้งนี้ บริษัท โดล ฯ ยืนยันว่าจะจัดทำรายละเอียดการดำเนินการให้แก่ลูกจ้างเป็นรายคน ส่งให้ภายในกลางเดือนสิงหาคมนี้

ขอบคุณภาพจาก  prachuapkhirikhan.mol.go.th
ข้อมูล  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
