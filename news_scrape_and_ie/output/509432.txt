“กอบกาญจน์” ยัน ไม่พบกระแสข่าว จีนบอยคอตไม่เที่ยวไทย  ย้ำ ไม่ประมาท ชี้ตัวเลขท่องเที่ยวยังเพิ่มขึ้น
วานนี้ (26 ก.ค.) นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬา กล่าวถึงกระแสข่าวที่มีสื่อจีนชักชวนคนจีนไม่ให้เดินทางเข้ามาท่องเที่ยวในภาคเหนือในประเทศไทย ว่า หลังจากทราบกระแสข่าวได้ให้การท่องเที่ยวแห่งประเทศไทย (ททท.) ใน 5 เมืองใหญ่ในจีน เช็กข้อมูลทั้งหมด ซึ่งพบว่าทั้งหมดเป็นเพียงข้อมูลเก่าเท่านั้น และไม่พบว่ามีกระแสว่านักท่องเที่ยวจีนจะไม่เดินทางเข้ามาท่องเที่ยวในประเทศไทย แต่ยืนยันว่าไม่ประมาทและได้ให้ตรวจสอบความเคลื่อนไหวอยู่ตลอดเวลา ขณะเดียวกันทางมณฑลยูนานได้อธิบายกฎระเบียบการเดินทางด้วยการนำรถเข้ามาในประเทศไทย เพื่อให้คนในประเทศได้เข้าใจ

อย่างไรก็ตาม นางกอบกาญจน์ กล่าวยืนยันว่า ตัวเลขนักท่องเที่ยวจีนและทุกประเทศรายได้ต่อหัวต่อวันเพิ่มขึ้น ช่วงระยะเวลาตั้งแต่วันที่ 1 มกราคม 2559 จนถึงปัจจุบัน โดยจำนวนนักท่องเที่ยวรวมทั้งหมดเพิ่มขึ้นร้อยละ 20 และมีรายได้เพิ่มขึ้นร้อยละ 33 ซึ่งจะพยายามบริหารให้ดีที่สุด เนื่องจากนักท่องเที่ยวทุกกลุ่มมีความสำคัญ ส่วนกรณีที่มีความเป็นห่วงจากหลายฝ่ายว่าคนไทยไปเที่ยวต่างประเทศมากขึ้นนั้น ยืนยันว่าคนไทยยังท่องเที่ยวในประเทศไทยเพิ่มมากขึ้น และมีรายได้เพิ่มขึ้นร้อยละ 15

MThai News
