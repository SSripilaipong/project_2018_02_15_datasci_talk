คมนาคมทดลองระบบขนส่งวิ่งเชื่อม 1 สถานี  ‘เตาปูน-บางซื่อ’  ยัน ใช้เวลาเฉลี่ยประมาณ 5-7 นาที
นายอาคมเติมพิทยาไพสิฐ รมว.คมนาคม กล่าวระหว่างลงพื้นที่ทดลองระบบขนส่งเสริม (Feeder System) ซึ่งเป็นรถปรับอากาศที่วิ่งให้บริการผู้โดยสารจากรถไฟฟ้ามหานครสายเฉลิมรัชมงคล (รถไฟใต้ดิน) ที่สถานีบางซื่อ กับรถไฟฟ้าสายใหม่ หรือรถไฟฟ้ามหานคร สายฉลองรัชธรรม ว่า ได้ตรวจสอบความเรียบร้อย และเตรียมความพร้อมก่อนเปิดให้บริการเดินรถไฟฟ้ามหานครสายฉลองรัชธรรม (สายสีม่วง ช่วงบางใหญ่ – เตาปูน) อย่างเป็นทางการในวันที่ 6 ส.ค.2559

สำหรับรถโดยสารปรับอากาศของ ขสมก.ที่จัดไว้เพื่อเปลี่ยนถ่ายผู้โดยสารระหว่างสถานีรถไฟฟ้าเตาปูน – สถานีรถไฟฟ้าบางซื่อ จะใช้เส้นทางเดินรถจากสถานีเตาปูน ผ่านแยกประชาชื่น แยกสะพานสูง เข้าสู่สถานีรถไฟฟ้าบางซื่อ ซึ่งใช้เวลาเฉลี่ยประมาณ 5-7 นาที
ส่วนขากลับได้ใช้เส้นทางจากสถานีรถไฟฟ้าบางซื่อ ผ่านแยกเทอดดำริ แยกสะพานแดง แยกประชาชื่น เข้าสู่สถานีรถไฟฟ้าเตาปูน โดยใช้เวลาประมาณ 30 นาที โดยจัดเตรียมรถ ขสมก. ให้บริการรวม 15 คัน วิ่งวนต่อเนื่องขบวนละ 3 คัน ตั้งแต่เวลา 06.00 – 24.00 น. โดยจะจอดบริเวณสถานีรถไฟฟ้าเตาปูน ทางออกที่ 1 และ 4 ความถี่ในการให้บริการ 6-8 นาที
ด้าน พล.อ.ยอดยุทธ บุญญาธิการประธานคณะกรรมการ (บอร์ด) การรถไฟฟ้าขนส่งมวลชนแห่งประเทศไทย (รฟม.) กล่าวว่า ในอนาคตจะให้ บริษัท ทางด่วนและรถไฟฟ้ากรุงเทพ จำกัด (มหาชน) หรือ BEM เข้ามาเดินรถระหว่างสถานีเตาปูน กับสถานีบางซื่อ คาดว่าจะได้ข้อสรุปการเจรจา และจะสามารถลงนามสัญญากับ BEM ได้ประมาณปลายปีนี้ รวมถึงคาดว่าต้นปี 2560 จึงจะเริ่มงานโดยการวางระบบอาณัติสัญญาณได้ ก่อนจะเปิดเดินรถประมาณกลางปี 2560

ข้อมูล  JS100 , ภาพ voicetv
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
