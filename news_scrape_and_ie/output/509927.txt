“เอสซีจี”  แถลงผลประกอบการยอมรับรายได้พลาดเป้า ประเมินความต้องการทั้งปีอยู่ที่ 40 ล้านตัน
นายรุ่งโรจน์ รังสิโยภาส กรรมการผู้จัดการใหญ่ บริษัท ปูนซิเมนต์ไทย จำกัด (มหาชน) หรือ SCG เปิดเผยว่า ความต้องการใช้ปูนซีเมนต์ของไทยในปีนี้ คาดว่าจะเติบโตประมาณ 1% จากปีก่อนที่ทรงตัวร้อยละ 0 ขณะที่ความต้องการใช้ปูนซิเมนต์ช่วงครึ่งปีแรกเติบโตประมาณร้อยละ 1

โดยประเมินว่า แนวโน้มความต้องการใช้ปูนภายในประเทศตลอดทั้งปีนี้จะอยู่ที่ 40 ล้านตัน อยู่ในระดับใกล้เคียงกับปีก่อน แต่ทั้งนี้ ยอมรับว่าอัตราการเติบโตของปีนี้ต่ำกว่าเป้าหมายที่คาดการณ์ไว้ เมื่อต้นปีที่คาดว่าจะโตร้อยละ 3-5 เนื่องจากการลงทุนภาคเอกชนยังไม่ลงทุนตามภาครัฐเท่าที่ควร
อย่างไรก็ตาม ยอมรับว่ารายได้จากการขายในช่วงครึ่งหลังของปีนี้ ไม่น่าจะขยายตัวได้ตามเป้าหมายเดิมที่คาดไว้ ทั้งปีโตร้อยละ 5 เพราะส่วนหนึ่งยังมีปัจจัยจากปริมาณน้ำฝนที่ตกลงมามากในช่วงฤดูฝนตั้งแต่กลางปี ประกอบกับปัญหาภัยแล้งก่อนหน้านี้ทำให้กำลังซื้อในประเทศลดลง แต่คาดผลจากมาตรการเร่งรัดลงทุนโครงสร้างพื้นฐานของรัฐบาลจะกระตุ้นให้ภาคเอกชนเร่งรัดการลงทุนตามมาอย่างเห็นได้ชัดตั้งแต่ต้นปี 2560

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
