เอาแน่ ! พลังงาน จ่อ  ยกเลิกโซฮอล์ 91  ดีเดย์ ม.ค.ปี 61 ชี้ เพื่อส่งเสริมให้เกิดการใช้น้ำมันที่มีส่วนผสมเอทานอล
นายวิฑูรย์ กุลเจริญวิรัตน์ อธิบดีกรมธุรกิจพลังงาน  แถลงผลการดำเนินงานของกรมธุรกิจพลังงาน และสถานการณ์ด้านพลังงาน ในช่วง 6 เดือนแรกของปี 2559 ว่า ภาพรวมการใช้น้ำมันเชื้อเพลิงในกลุ่มน้ำมันเบนซินเพิ่มขึ้น 10.91% เฉลี่ยอยู่ที่ 63.97 ล้านลิตร/วัน

เป็นการเพิ่มขึ้นของน้ำมันกลุ่มเบนซินทุกชนิด ยกเว้นน้ำมันเบนซิน และน้ำมันแก๊สโซฮอล์ E85 ขณะที่การใช้น้ำมันดีเซลเพิ่มขึ้น 4.24% เฉลี่ยอยู่ที่ 63.97 ล้านลิตรต่อวัน จากรถยนต์ที่ใช้น้ำมันเชื้อเพลิง มีปริมาณเพิ่มขึ้น และราคาน้ำมันปรับตัวลดลงจากช่วงเดียวกันของปีก่อน

นอกจากนี้ จากการหารือกับผู้ประกอบการโรงกลั่นน้ำมัน เมื่อวันที่ 27 ก.ค.ที่ผ่านมา ส่วนใหญ่มีความพร้อมที่จะยกเลิกน้ำมันแก๊สโซฮอล์ 91 ตั้งแต่วันที่ 1 ม.ค.2561 ดังนั้น จึงต้องเตรียมพร้อมปรับกระบวนการผลิตให้สอดคล้องกับแผน โดยในเบื้องต้น โรงกลั่นแต่ละแห่งจะต้องใช้งบลงทุนประมาณ 10,000 ล้านบาท ซึ่งปัจจุบันมีโรงกลั่นอยู่ 6 แห่ง ทั้งนี้การยกเลิกจำหน่ายแก๊สโซฮอล์ 91 เพื่อส่งเสริมให้เกิดการใช้น้ำมันที่มีส่วนผสมเอทานอล ตามแผนบริหารจัดการน้ำมันเชื้อเพลิงในสัดส่วนที่มากขึ้น

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
