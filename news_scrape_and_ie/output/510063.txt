เอออน ฮิววิท เปิดโผ 7 องค์กร สุดยอด  ‘นายจ้างดีเด่น’  เอไอเอส คว้ารางวัลอันดับ 1 นายจ้างดีเด่นติดต่อกัน 3 ปีซ้อน
นายภาณุวัฒน์ เบ็ญเราะมาน กรรมการผู้จัดการ บริษัท เอออน ฮิววิท ประเทศไทย ที่ปรึกษาด้านการพัฒนาองค์กรและทรัพยากรบุคคล เปิดเผยว่า ได้ร่วมกับสถาบันบัณฑิตบริหารธุรกิจ ศศินทร์ แห่งจุฬาลงกรณ์มหาวิทยาลัย จัดทำโครงการสุดยอดนายจ้างดีเด่นประจำปี 2559 ซึ่งมีบริษัทไทยเข้าประกวด 80 แห่ง

ทั้งนี้ ได้เก็บข้อมูลตั้งแต่เดือน ต.ค. 2558 – มี.ค. 2559 โดยการให้พนักงานทำแบบสอบถาม รวมถึงสัมภาษณ์ฝ่ายทรัพยากรบุคคลและผู้บริหารบริษัท สำหรับเกณฑ์ตัดสินองค์กรที่ได้รางวัล จะต้องมีความโดดเด่นในเรื่องความสามารถสร้างประสบการณ์ที่ดีให้พนักงาน เช่น สร้างสิ่งแวดล้อมการทำงานที่ดี มีแผนโปรโมทพนักงาน รู้จักนำข้อมูลมาวิเคราะห์เชิงลึกเพื่อใช้ตัดสินใจ และรู้จักสร้างวัฒนธรรมองค์กร
ขณะที่การให้คะแนนองค์กรจะต้องได้คะแนนดีเกิน 80 คะแนนจาก 100 คะแนน ใน 4 ด้าน คือ 1.การสร้างแบรนด์องค์กรให้คนสนใจ 2.มีผลการดำเนินงานดีมาก เช่น ทำกำไรมากกว่าองค์กรทั่วไปเกิน 50% 3.ผู้นำองค์กรมีประสิทธิภาพนำคนในองค์กรไปตามแผน และ 4.ทำให้พนักงานผูกพันองค์กรได้
โดย บริษัทที่ได้รับรางวัลที่สุดแห่งสุดยอดนายจ้างดีเด่นแห่งประเทศไทย คือ บริษัท แอดวานซ์ อินโฟร์ เซอร์วิส (เอไอเอส) ซึ่งได้รางวัลนายจ้างดีเด่นติดต่อกัน 3 ปี มีคะแนนพัฒนาขึ้นทุกด้านที่สุด และสำหรับอีก 6 องค์กรที่ได้รางวัลสุดยอดนายจ้างดีเด่นแห่งประเทศไทย ได้แก่ บริษัท อเมริกัน เอ็กซเพรส (ไทย), บริษัท แมคไทย,โรงงานน้ำตาลมิตรผล, โรงพยาบาลพญาไท 3, บริษัท สเวนเซ่นส์ (ไทย) และบริษัท โตโยต้า มอเตอร์ ประเทศไทย
ส่วน บริษัท มิตรผล ไบโอฟูเอล ได้รางวัลสุดยอดนายจ้างดีเด่นสำหรับคนเจนวาย (เกิดปี 2522-2533) และ แมริออท อินเตอร์เนชั่นแนล ประเทศไทยได้รางวัลสุดยอดนายจ้างดีเด่นจากโครงการสุดยอดนายจ้างดีเด่นระดับโลก ซึ่งองค์กรที่ได้รางวัลนี้ ต้องประกวดสุดยอดนายจ้างดีเด่นชนะ 3 ประเทศในภูมิภาคเดียว จนได้รางวัลระดับภูมิภาคแล้วประกวดชนะรวม 2 ภูมิภาคขึ้นไปจึงได้รางวัลระดับโลก
อย่างไรก็ตาม การจัดอันดับดังกล่าว เป็นการทำให้ฝ่ายทรัพยากรบุคคลและผู้นำธุรกิจ หันมาตื่นตัวและผลักดันให้เกิดการเปลี่ยนแปลงทางการจัดการทรัพยากรบุคคล โดยให้ความสำคัญต่อการบริหารจัดการพนักงานผ่านการสร้างประสบการณ์การทำงานที่ดีที่สุด

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

