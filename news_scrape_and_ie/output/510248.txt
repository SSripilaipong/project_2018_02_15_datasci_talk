เลขาธิการ คปภ. เผย  เมเจอร์ปิ่นเกล้า  มีประกันภัย 4 บริษัท ทุนประกันภัยรวม 516,000,000 บาท
นายสุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า คปภ. ได้ตรวจสอบข้อมูลห้างสรรพสินค้าเมเจอร์ ซีนีเพล็กซ์ ปิ่นเกล้า ที่ได้เกิดเหตุเพลิงไหม้ มีบริษัทประกันภัย ที่ร่วมรับประกันภัย ทั้งสิ้น 4 บริษัท คือ บริษัท ไทยศรีประกันภัย จำกัด (มหาชน) บริษัท คิวบีอี ประกันภัย (ประเทศไทย) จำกัด (มหาชน) บริษัท นวกิจประกันภัย จำกัด (มหาชน) และบริษัท เอฟพีจี ประกันภัย (ประเทศไทย) จำกัด (มหาชน)

โดยมีทุนประกันภัยรวมทั้งสิ้น 516,000,000 บาท เป็นประกันความเสี่ยงภัยทรัพย์สิน 420,000,000 บาท ประกันภัยธุรกิจหยุดชะงัก 86,000,000 บาท และประกันภัยความรับผิดต่อบุคคลภายนอก 10,000,000 บาท ซึ่งขณะนี้ บริษัทประกันภัยได้ส่งผู้ประเมินวินาศภัย หรือเซอร์เวย์เยอร์ เข้าไปสำรวจความเสียหายแล้ว เพื่อการประเมินชดใช้ค่าสินไหมทดแทนตามความเป็นจริง สำนักงาน คปภ.จะเร่งให้บริษัทประกันภัยสรุปความเสียหายที่เกิดขึ้น และดำเนินการจ่ายค่าสินไหมทดแทนด้วยความรวดเร็ว ถูกต้องและเป็นธรรมต่อไป
MThai News
