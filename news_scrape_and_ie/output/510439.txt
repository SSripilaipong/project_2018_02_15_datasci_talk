กสิกร ชี้แจงกรณีลูกค้าโวยลงทะเบียน  ‘พร้อมเพย์’  โดยพละการ ยืนยันเกิดความเข้าใจที่คลาดเคลื่อนกัน
จากกรณีที่มีลูกค้าธนาคารกสิกรไทย ได้แชร์ข้อมูลลงในโซเชียลมีเดียว่า ธนาคารกสิกรไทยลงทะเบียนพร้อมเพย์ให้ลูกค้าโดยพละการ จนเป็นกระแสวิพากษ์วิจารณ์ถึงความไม่เหมาะสม และสร้างความไม่พอใจให้กับเจ้าของบัญชีดังกล่าวเป็นอย่างมาก

ล่าสุด  นายปรีดี ดาวฉาย กรรมการผู้จัดการ ธนาคารกสิกรไทย  ออกมาปฏิเสธว่า ทางธนาคาร ไม่สามารถลงทะเบียนพร้อมเพย์ให้กับลูกค้าได้หากลูกค้าไม่อนุญาต ส่วนผู้ที่โพสต์ข้อความดังกล่าว ทางธนาคารได้ตรวจสอบแล้ว ซึ่งเป็นลูกค้าที่สมัครลงทะเบียนพร้อมเพย์ล่วงหน้าไว้กับทางธนาคาร และได้มีการไปยกเลิกภายหลัง จึงอาจเกิดความเข้าใจที่คลาดเคลื่อนกัน
นอกจากนี้ นายปรีดี ยังกล่าวต่อว่า ไม่รู้สึกกังวลว่าจะกระทบกับระบบพร้อมเพย์ของธนาคาร เนื่องจากยังคงมีเวลาในการทำความเข้าใจอีก เพราะแท้จริงแล้วขณะนี้ เป็นการลงทะเบียนพร้อมเพย์ล่วงหน้าเท่านั้น และจะมีการใช้จริงในปลายเดือน ต.ค.นี้ ซึ่งปัจจุบันธนาคารมียอดลงทะเบียนพร้อมเพย์แล้วถึง 12 ล้านราย ส่วนความคืบหน้าการพิจรณาปรับโครงสร้างค่าธรรมเนียมของธนาคารทั้งระบบนั้น ขณะนี้อยู่ในขั้นตอนของการศึกษา โดยคาดว่าจะเห็นความชัดเจนในปลายปีนี้

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
