งานเข้า! ที่ประชุม  กสท.  เตรียมพิจารณาลงโทษสปริงนิวส์-วอยซ์ทีวี ขัด ม.37-ประกาศ คสช.
วันที่ 1 ส.ค. 2559 การประชุมคณะกรรมการกิจการกระจายเสียงและกิจการโทรทัศน์ หรือ กสท.เตรียมพิจารณาเรื่องการออกอากาศรายการเผชิญหน้า Face Time ทางโทรทัศน์ช่องสปริงนิวส์ เมื่อวันพุธที่ 20 กรกฎาคมที่ผ่านมา ซึ่งมีเนื้อหาไม่เหมาะสม อาจขัดมาตรา 37 พ.ร.บ.การประกอบกิจการกระจายเสียงและกิจการโทรทัศน์ พ.ศ. 2551 โดยสัมภาษณ์นายสุลักษณ์ ศิวรักษ์ หัวข้อ ดราม่า…เนติวิทย์ เด็กเกรียนหรือหัวก้าวหน้า ไม่หมอบกราบพิธีถวายสัตย์

โดย นางสาวสุภิญญา กลางณรงค์ กรรมการ กสทช. กล่าวว่า หากรายการนำเสนอมุมมองด้านเดียว ก็ควรเสนอแนะให้เชิญมุมมองอีกด้านมาออกอากาศ ไม่จำเป็นต้องใช้การลงโทษตามมาตรา 37 เพราะยิ่งตอกย้ำให้ กสทช. เป็นองค์กรเซ็นเซอร์สื่อย้อนยุคไปสมัยทีวีขาวดำ ทั้งที่ควรส่งเสริมสื่อในยุคดิจิตอลให้เป็นตลาดเสรีทางความคิดของคนในสังคม
นอกจากนี้ ที่ประชุม กสท. ยังเตรียมพิจารณาช่องวอยซ์ทีวี หลังออกอากาศเนื้อหารายการ Tonight Thailand เมื่อวันที่ 25 พฤษภาคมที่ผ่านมา อาจมีลักษณะต้องห้ามมิให้ออกอากาศ ตามประกาศ คสช. ฉบับที่ 93/2557 และฉบับที่ 103/2557 และขัดต่อข้อกำหนดในบันทึกข้อตกลงที่ทำร่วมกับสำนักงาน กสท. ซึ่งมีข้อเสนอให้มีคำสั่งเตือนทางปกครองไปยังช่องรายการ

ขอบคุณข้อมูล voicetv
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

