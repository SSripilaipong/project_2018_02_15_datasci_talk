ธนาคารกรุงเทพ พร้อมจ่ายธนบัตรที่ระลึกสมเด็จพระนางเจ้าฯ ผ่านเครื่องเอทีเอ็ม 1,725 เครื่อง และที่ทำการสาขาทั่วประเทศ
นางพรนิจ ตุลย์วัฒนจิต ผู้ช่วยผู้จัดการใหญ่ ธนาคารกรุงเทพ จำกัด (มหาชน) เปิดเผยว่า ธนาคารกรุงเทพ ได้จัดเตรียมตู้เอทีเอ็ม 1,725 เครื่องทั่วประเทศ เพื่อให้ลูกค้าประชาชนสามารถกดธนบัตรที่ระลึกเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ เนื่องในโอกาสมหามงคลเฉลิมพระชนมพรรษา 7 รอบ 12 สิงหาคม 2559 ชนิดราคา 500 บาท
โดยจะเป็นเอทีเอ็มที่ติดตั้งบริเวณด้านหน้าสาขา โดยต่อเครื่องธนาคารบรรจุจำนวน 500,000 บาท (1,000 ฉบับ) ถึง 1,000,000 บาท (2,000 ฉบับ) และจะติดสติกเกอร์บริเวณด้านหน้าเครื่องเป็นสัญลักษณ์ให้ทราบว่าเครื่องเอทีเอ็มนี้บรรจุธนบัตรที่ระลึก ซึ่งจะติดไว้จนกว่าธนบัตรจะถูกถอนหมด จึงจะดำเนินการปลดสติกเกอร์ออก
ทั้งนี้ นับได้ว่าเป็นครั้งแรกในการเพิ่มช่องทางการจ่ายแลกธนบัตรที่ระลึกทางเครื่องเอทีเอ็ม นอกเหนือจากที่สามารถจ่ายแลกที่สาขาทั่วประเทศของธนาคาร โดยจำนวนธนบัตรจะเป็นไปตามที่ธนาคารได้รับจัดสรรจาก ธปท. เพื่อกระจายไปยังทุกพื้นที่ทั่วประเทศ และได้กำหนดให้ วันพฤหัสบดีที่ 11 สิงหาคม 2559 เป็นวันแรกของการจ่ายแลกทั้ง 2 ช่องทางตามที่ ธปท. กำหนด
ธปท.ออกธนบัตร 500 บาท เฉลิมพระเกียรติ  “ราชินี”  จำนวน 20 ล้านฉบับ เปิดให้ประชาชนแลกได้ตั้งแต่ 11 ส.ค. ทั่วประเทศ
นายวิรไท สันติประภพ ผู้ว่าการธนาคารแห่งประเทศไทย (ธปท.)  กล่าวว่า เนื่องในโอกาสที่สมเด็จพระนางเจ้าสิริกิติ์ พระบรมราชินีนาถ ทรงเจริญพระชนมพรรษา 7 รอบ ในวันที่ 12 สิงหาคม 2559 นี้ ทาง ธปท. ได้จัดพิมพ์ธนบัตรที่ระลึกเพื่อร่วมเฉลิมพระเกียรติในโอกาสดังกล่าว โดยจัดพิมพ์ธนบัตรที่ระลึก ฯ จำนวน 20 ล้านฉบับ ชนิดราคา 500 บาท

ซึ่งประชาชนสามารถจ่ายแลกได้ตั้งแต่วันที่ 11 สิงหาคม 2559 ที่ธนาคารพาณิชย์ทั่วประเทศ ธนาคารออมสิน ธนาคารเพื่อการเกษตรและสหกรณ์การเกษตร ธนาคารอาคารสงเคราะห์ และธนาคารอิสลามแห่งประเทศไทย รวมถึงตู้กดเงินสดอัตโนมัติหรือเอทีเอ็ม หน้าสาขาธนาคารที่มีสัญลักษณ์ ประมาณ 10,000 ตู้ โดยต้องระบุยอดถอน 500 บาท ซึ่งจะทำให้ประชาชนสามารถเข้าถึงได้มากขึ้น และ ธปท. พร้อมที่จะพิมพ์ธนบัตรที่ระลึก ฯ เพิ่มเติม หากมีความต้องการสูง
ทั้งนี้ ธนบัตรที่ระลึก ฯ นี้ มีขนาด สี และลักษณะด้านหน้า เช่นเดียวกับธนบัตรชนิดราคา 500 บาท แบบ 16 ที่ออกใช้หมุนเวียนในปัจจุบัน สำหรับภาพด้านหลังธนบัตร เชิญ พระบรมฉายาสาทิสลักษณ์สมเด็จพระนางเจ้าสิริกิติ์ พระบรมราชินีนาถ ในฉลองพระองค์ชุดไทยบรมพิมาน เป็นภาพประธาน
โดยมี พระบรมฉายาสาทิสลักษณ์พระบาทสมเด็จพระเจ้าอยู่หัว สมเด็จพระนางเจ้าสิริกิติ์ พระบรมราชินีนาถ พร้อมพระราชโอรสและพระราชธิดา เมื่อครั้งยังทรงพระเยาว์ พระบรมฉายาสาทิสลักษณ์สมเด็จพระนางเจ้าสิริกิติ์ พระบรมราชินีนาถ ขณะทอดพระเนตรผลงานศิลปาชีพ ตราสัญลักษณ์งานเฉลิมพระเกียรติ ฯ ภาพโขนพระราชทาน ชุด จองถนน ภาพกระเป๋าย่านลิเภา ซึ่งเป็นผลิตภัณฑ์ของมูลนิธิส่งเสริมศิลปาชีพ และภาพพรรณไม้ในพระนามาภิไธย คัทลียาควีนสิริกิติ์ และกุหลาบควีนสิริกิติ์ เป็นภาพประกอบ โดยใช้เวลาในการออกแบบธนบัตรที่ระลึก ฯ นานกว่า 1 ปี

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
