รัฐมนตรีว่าการกระทรวงเกษตรฯ เผย  “ยึดคืนพื้นที่”  ส.ป.ก.แล้วกว่า 15,000 ไร่
พล.อ.ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยความคืบหน้า การเรียกคืนที่ดินของสำนักงานปฏิรูปที่ดินเพื่อเกษตรกรรม หรือ ส.ป.ก. ว่า แนวทางการยึดคืนที่ดิน ส.ป.ก. ขณะนี้ได้ดำเนินการปิดประกาศแล้วตั้งแต่วันที่ 15 กรกฎาคม – 1 สิงหาคม ที่ผ่านมารวม 431 แปลง ให้มายื่นคัดค้านภายใน 15 วัน ถึงวันนี้ มี 50 แปลง ใน 4 จังหวัด ครบกำหนด ได้แก่ ชัยภูมิ กาฬสินธุ์ กำแพงเพชร และกาญจนบุรี โดยมีพื้นที่รวม 50,000 ไร่ ซึ่งภายหลังปิดประกาศ ได้มีผู้ที่คัดค้านจำนวนหนึ่ง คิดเป็นพื้นที่ประมาณ 35,000 ไร่

ทางด้านกระทรวงเกษตรฯ จะต้องมีการตรวจสอบหลักฐานและข้อเท็จจริง ความถูกทั้งหมดอีกครั้ง ในส่วนที่ครบกำหนดแล้วไม่มาคัดค้านสามารถยึดคืนได้เลย ในขณะนี้จึงมีประมาณ 15,000 ไร่ หลังจากนี้ กระทรวงเกษตรฯ โดย ส.ป.ก. จะเร่งปิดป้ายประกาศมีพื้นที่ ส.ป.ก. ให้แล้วเสร็จภายในวันที่ 16 สิงหาคม นี้ จึงจะสามารถทราบได้ว่า มีพื้นที่คัดค้าน และไม่คัดค้านจำนวนเท่าใด
โดยพื้นที่ ส.ป.ก.ที่ยึดคืนได้ ทางกระทรวงเกษตรฯ จะนำมาจัดสรรให้แก่เกษตรกร โดยแบ่งเป็นที่อยู่อาศัยให้เกษตรกรรายละ 1 ไร่ แบ่งเป็นที่ทำกินรายละ5 ไร่ และส่วนที่เหลือเป็นพื้นที่แปลงรวม และสำนักงาน ซึ่งจะเป็นการออกแบบและทำงานร่วมกันของกระทรวงเกษตรฯ กระทรวงมหาดไทย และกระทรวงทรัพยากรธรรมชาติและสิ่งแวดล้อม 

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
