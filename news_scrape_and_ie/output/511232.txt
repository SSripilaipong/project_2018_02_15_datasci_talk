“ปตท.”  พร้อมขายแฟรนไชส์คาเฟ่ อเมซอน ในกัมพูชา ตั้งเป้าปี 2564 เปิด 120 สาขาในกัมพูชา และ 400 สาขาในอาเซียน
นายสรัญ รังคสิริ ประธานเจ้าหน้าที่ปฏิบัติการ กลุ่มธุรกิจปิโตรเลียมขั้นปลาย บริษัท ปตท. จำกัด (มหาชน)  เปิดเผยว่า ปตท. ได้เริ่มขายแฟรนไชส์ร้านคาเฟ่ อเมซอน ให้กับชาวกัมพูชาแล้ว โดยมอบสิทธิ์ในการขาย Franchise Cafe Amazon ทั้งหมดในประเทศกัมพูชาให้ บริษัท ปตท. (กัมพูชา) จำกัด (PTTCL) เป็นตัวแทนจำหน่ายอย่างเป็นทางการ ซึ่งชาวกัมพูชาจะได้มีส่วนร่วมในการทำธุรกิจกับ ปตท. ป็นการสร้างงาน สร้างอาชีพ จะส่งผลดีต่อเศรษฐกิจโดยรวมให้กับเพื่อนบ้านของไทยอีกด้วย

ทั้งนี้ การมอบสิทธิ์ในการขายแฟรนไชส์นี้ จะเป็นต้นแบบของการดำเนินธุรกิจค้าปลีกอย่างเต็มรูปแบบในต่างประเทศของกลุ่ม ปตท. โดยมีแผนจะพัฒนารูปแบบการให้สิทธิ์ Cafe Amazon Master Franchisee ในประเทศอื่น ๆ อาทิ เมียนมา ฟิลิปปินส์ ญี่ปุ่น และโอมาน ต่อไปในอนาคต ซึ่งถือเป็นอีกก้าวที่สำคัญในการผลักดันให้ แบรนด์คนไทยอย่างคาเฟ่ อเมซอน ให้เป็นที่รู้จักในหมู่ผู้บริโภคกาแฟในอาเซียนมากขึ้น
อีกทั้งยังเป็นการส่งเสริมให้ธุรกิจ ฯ สามารถขยายตัวได้อย่างต่อเนื่องและรวดเร็ว สนับสนุนให้ ปตท. ก้าวสู่การเป็น Global Brand อย่างเต็มตัว” นายสรัญกล่าวเสริม ปัจจุบัน ในประเทศกัมพูชามีร้านคาเฟ่ อเมซอน ดำเนินงานโดย ปตท. จำนวน 14 สาขา และมีแผนจะเปิดร้านแฟรนไชส์ จำนวน 18 สาขา ในปีนี้ และภายในปี 2564 ตั้งเป้าเปิดเพิ่มอีก 76 สาขา และมี 400 สาขาในอาเซียน

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
