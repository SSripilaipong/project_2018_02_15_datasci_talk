“พลังงาน”  โต้ หลังมีกระแสโซเชียลวิพากษ์วิจารณ์เรื่องราคาน้ำมันขายปลีกไทย แพงกว่า มาเลเซีย
พล.อ.อนันตพร กาญจนรัตน์ รัฐมนตรีว่าการกระทรวงพลังงาน  กล่าวว่า จากการส่งต่อข้อมูลเปรียบเทียบราคาน้ำมันขายปลีกของไทย และประเทศเพื่อนบ้าน โดยเฉพาะประเทศมาเลเซียผ่านทางโซเชียลมีเดีย และมีการวิพากษ์วิจารณ์ ว่าราคาน้ำมันขายปลีกของไทย สูงกว่าประเทศมาเลเซียมาก ซึ่งเป็นการเอาเปรียบผู้บริโภคนั้น

ล่าสุด กระทรวงพลังงาน ขอชี้แจงว่า เป็นข้อมูลที่ไม่เป็นความจริง เพราะราคาตั้งต้น อันได้แก่ ราคา ณ โรงกลั่น จะสะท้อนต้นทุนราคาในตลาดโลกที่ใกล้เคียงกัน แต่ที่ราคาน้ำมันขายปลีกของไทย ต่างไปจากประเทศเพื่อนบ้านเนื่องจากมีโครงสร้างการจัดเก็บภาษีน้ำมันที่แตกต่างกัน ซึ่งขึ้นอยู่กับนโยบายของแต่ละประเทศ
ตัวอย่างเช่น ประเทศมาเลเซีย มีนโยบายไม่เก็บภาษีน้ำมัน จึงทำให้ราคาน้ำมันขายปลีกในประเทศมาเลเซีย ต่ำกว่าของประเทศไทย ถึงประมาณ 5 – 6 บาทต่อลิตร ขณะที่ประเทศเพื่อนบ้านที่ราคาน้ำมันขายปลีกแพงกว่าประเทศไทย เช่น ประเทศสิงคโปร์ เวียดนาม และ สปป.ลาว เป็นต้น ซึ่งจะขึ้นอยู่กับนโยบายราคาน้ำมันของประเทศนั้น ๆ

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
