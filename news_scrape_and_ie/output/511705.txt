ประชาชนทยอยซื้อบัตรโดยสาร ‘รถไฟฟ้าสายสีม่วง’ พร้อมรับเหรียญกษาปณ์ ที่ระลึกครองราชย์ครบรอบ 70 ปี
วันนี้ 6 ส.ค. การรถไฟฟ้าขนส่งมวลชนแห่งประเทศไทย หรือ รฟม. เปิดให้ประชาชนซื้อบัตรโดยสารรถไฟฟ้ามหานคร สายฉลองรัชธรรม หรือ รถไฟฟ้าสายสีม่วง เส้นบางใหญ่-เตาปูน อย่างเป็นทางการ ที่สถานีคลองบางไผ่ แล้ว สำหรับการเปิดใช้รถไฟฟ้ามหานครสายฉลองรัชธรรม ได้รับพระมหากรุณาธิคุณจากสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิดการเดินรถ ณ สถานีรถไฟเตาปูน เขตบางซื่อ กรุงเทพมหานคร และศูนย์ศูนย์ซ่อมบำรุง เมื่อเวลา 15.19 น.

ขณะที่บรรยากาศมีประชาชนสวมเสื้อสีม่วง มาเฝ้ารอรับเสด็จฯ อย่างเนืองแน่น โดยในวันนี้สำหรับประชาชนที่มาซื้อบัตรโดยสาร MRT PLUS ในราคา 200 บาทขึ้น จำนวน 5,000 คนแรก จะได้รับเหรียญกษาปณ์ที่ระลึกครองราชย์ครบรอบ 70 ปี ซึ่งที่สถานีของคลองบางไผ่ นางมะลิวัลย์ วิวัฒนวิศวกร เป็นประชาชนที่อาศัยอยู่ในพื้นที่บางใหญ่ ได้รับเหรียญกษาปณ์ ที่ระลึกครองราชย์ครบรอบ 70 ปี เป็นคนแรก พร้อมระบุว่า รู้สึกดีใจ ที่ได้ใช้บริการรถไฟฟ้ามหานคร สายฉลองรัชธรรม หรือสายสีม่วง หลังจากที่ได้ติดตามการดำเนินโครงการมาเป็นเวลานาน หลังจากนี้ เชื่อว่าการเดินทางของประชาชนจะได้รับความสะดวกสบายและรวดเร็วมากขึ้น ลดระยะเวลาการเดินทางจากปัญหาการจราจรที่ติดขัดบนถนนกาญจนาภิเษก ด้านทิศตะวันตก ได้มากขึ้น
ที่มา… INN
ติดตามข่าวสารอื่นๆ ที่น่าสนใจได้ที่นี่  news.mthai.com
MThai News
