กรมธนารักษ์ เปิดแลก  เหรียญที่ระลึก  7 รอบ เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ
นายจักรกฤศฏิ์ พาราพันธกุล อธิบดีกรมธนารักษ์  เปิดเผยว่า กรมธนารักษ์ เตรียมจัดงานนิทรรศการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ เนื่องในโอกาสมหามงคล เฉลิมพระชนมพรรษา 7 รอบ 12 สิงหาคม 2559 “ธนารักษ์เทิดไท้ พระแม่หลวงปวงประชา 84 พรรษา มหาราชินี” ซึ่งเป็นการจัดงานนิทรรศการครั้งยิ่งใหญ่แห่งปี 2559 ของกรมธนารักษ์

โดยจะมีการจัดแสดงเรื่องราวการทรงงานตั้งแต่อดีตจนถึงปัจจุบัน รวมถึงร่วมสำนักในพระมหากรุณาธิคุณที่ทรงสละความสุขส่วนพระองค์ เพื่อมาช่วยเหลือประชาชนด้วยพระเมตตาอันใหญ่หลวง ซึ่งการจัดแสดงในงานนิทรรศการเฉลิมพระเกียรติ ฯ จะมีการจัดสื่อแสดงภาพพระปรีชาสามารถ พระราชจริยวัตร และพระราชกรณียกิจในสมเด็จพระนางเจ้าสิริกิติ์ พระบรมราชินีนาถ
นอกจากนี้ ยังมีรูปแบบการจัดงานแสดงผ่าน Exhibition Board รวมถึงการจัดแสดงผลิตภัณฑ์เหรียญที่ระลึกและเหรียญกษาปณ์ที่ระลึกเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ เนื่องในโอกาสมหามงคลเฉลิมพระชนมพรรษา 7 รอบ 12 สิงหาคม 2559
พร้อมเปิดโอกาสให้ผู้เข้าร่วมงานได้มีโอกาสซื้อเหรียญที่ผลิตขึ้นในวาระพิเศษที่ไม่ได้เปิดให้จ่ายแลกตามปกติทั่วไป ซึ่งมีเหรียญที่เป็นไฮไลท์มาจำหน่าย ได้แก่ เหรียญสีรูปดอกแคทลียาควีนสิริกิติ์ (กล้วยไม้) เป็นเหรียญเงินพิมพ์สีที่ทำขึ้นใหม่และจำหน่ายเป็นครั้งแรกเฉพาะในงานนี้

นายจักรกฤศฏิ์ เปิดเผยว่า ในปีมหามงคลยิ่ง 2559 นี้ เป็นปีที่สมเด็จพระนางเจ้าสิริกิติ์ พระบรมราชินีนาถ ทรงเจริญพระชนมพรรษา 7 รอบ ในวันที่ 12 สิงหาคม 2559 กรมธนารักษ์ ได้จัดทำเหรียญกษาปณ์ที่ระลึก เหรียญที่ระลึก และเหรียญที่ระลึกประดับแพรแถบเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ เนื่องในโอกาสพระราชพิธีมหามงคลเฉลิม พระชนมพรรษา 7 รอบ 12 สิงหาคม 2559 เพื่อเฉลิมพระเกียรติ และถวายพระพรชัยมงคล

โดยจัดทำเหรียญที่ระลึกเฉลิมพระเกียรติดังกล่าว ประกอบด้วย เหรียญกษาปณ์ที่ระลึกทองคำขัดเงา ชนิดราคา 16,000 บาท จำหน่ายราคาเหรียญละ 30,000 บาท เหรียญกษาปณ์ที่ระลึกเงินขัดเงา ชนิดราคา 800 บาท จำหน่ายราคาเหรียญละ 1,600 บาท เหรียญกษาปณ์โลหะสีขาว (ทองแดงผสมนิกเกิล) ชนิดราคา 50 บาท จ่ายแลกราคาเหรียญละ 50 บาท เหรียญที่ระลึกทองคำขัดเงา จำหน่ายราคาเหรียญละ 550,000 บาท

เหรียญที่ระลึกทองคำประเภทธรรมดาจำหน่ายราคาเหรียญละ 20,000 บาท เหรียญที่ระลึกเงินรมดำพ่นทรายพิเศษ จำหน่ายราคาเหรียญละ 1,500 บาท เหรียญที่ระลึกทองแดงรมดำพ่นทราย จำหน่ายราคาเหรียญละ 100 บาท และเหรียญที่ระลึกประดับแพรแถบ ชนิดบุรุษ และชนิดสตรี จำหน่ายราคาเหรียญละ 1,600 บาท และเหรียญที่ระลึกทุกประเภทมีกำหนดเปิดรับจอง ตั้งแต่วันที่ 11 สิงหาคม 2559 ถึงวันที่ 9 กันยายน 2559


ที่มา  INN
MThai News
