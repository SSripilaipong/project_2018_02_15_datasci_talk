ททท. อัดแผนท่องเที่ยวปลายปีดึงรายได้ทดแทนความเสียหายเหตุระเบิด เล็งชง ครม.ขอ  เพิ่มวันหยุด   24-27 ก.ย.นี้
นายยุทธศักดิ์ สุภสร ผู้ว่าการการท่องเที่ยวแห่งประเทศไทย หรือ ททท.  เปิดเผยถึง กลยุทธ์ทางการตลาดเพื่อสร้างรายได้ทดแทนมูลค่าที่อาจเสียไปจากเหตุระเบิด ใน 7 จังหวัดในภาคใต้ ว่า ททท. มีกลยุทธ์ในการสร้างความเชื่อมั่นให้กับนักท่องเที่ยว คือ การเร่งประชาสัมพันธ์กิจกรรมต่าง ๆ ที่วางแผนดำเนินการไว้แล้วในช่วงปลายปี อาทิ กิจกรรม “ไทยเที่ยวไทย” การรณรงค์ “รุ่นใหญ่เที่ยวไทย” เทศกาลประเพณีเนื่องในวันออกพรรษา

อีกทั้งการขออนุมัติจากคณะรัฐมนตรีให้มีวันหยุดยาวต่อเนื่อง โดยขอให้วันที่ 27 กันยายน 2559 ซึ่งเป็นวันท่องเที่ยวโลกให้เป็นวันหยุดราชการและของให้วันที่ 26 กันยายนเป็นวันหยุดพิเศษ ดังนั้น จะมีวันหยุดต่อเนื่องถึง 4 วัน กิจกรรมเพื่อดึงนักท่องเที่ยวทั้งชาวไทยและชาวต่างประเทศ ร่วมกิจกรรม “วิ่งเล่น เต้น กิน หัวหิน เฟสติวัล” อำเภอหัวหิน จังหวัดประจวบคีรีขันธ์ กำหนดจัดงานในช่วงสัปดาห์แรกของเดือนกันยายน
โดยจะมีกิจกรรมที่มีความหลากหลาย และจากกิจกรรมที่ ททท. ดำเนินการเพื่อกระตุ้นตลาดเหล่านี้ เชื่อว่าจะสามารถทดแทนรายได้ที่อาจสูญเสียไปและยังคงสามารถนำรายได้เข้าประเทศ 2.41 ล้านล้านบาท ตามเป้าหมายในปี 2559 ที่ ททท. ตั้งไว้ได้อย่างแน่นอน

MThai News
