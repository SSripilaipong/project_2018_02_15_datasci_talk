“กรมศุลกากร”  เตรียมเปิดประมูลขายทอดตลาดรถหรู 343 คัน คาดสร้างรายได้เข้ารัฐไม่ต่ำกว่า 500 ล้านบาท
กรมศุลกากรเตรียมจัดการประมูลขายทอดตลาดรถยนต์ รถจักรยานยนต์ของกลางรวมจำนวนทั้งสิ้น 343 คัน มาเปิดประมูลขายในราคาเริ่มต้นต่ำกว่าท้องตลาด คาดว่า จะสามารถนำรายได้เข้ารัฐไม่ต่ำกว่า 500 ล้านบาท อาทิ ROLL ROYCE , MAYBACH , BENTLEY , PORSCHE , BENZ , JAGUAR รวมทั้ง รถยุโรป และ รถญี่ปุ่นยี่ห้อต่างๆ และ ยังมีรถจักรยานยนต์บิ๊กไบค์ เข้าร่วมประมูลในครั้งนี้ด้วย โดยวิธีประมูลด้วยวาจาในวันอังคารที่ 23 ส.ค. ตั้งแต่เวลา 9.00 น.เป็นต้นไป ณ กรมศุลกากร คลองเตย

นายกุลิศ สมบัติศิริ อธิบดีกรมศุลกากร กล่าวว่า การประมูลรถยนต์ของกลางในครั้งนี้ เป็นครั้งสุดท้ายของปีงบประมาณ 2559 สำหรับรถที่จะเปิดราคาประมูลสูงสุด คือ ROLLS-ROYCE รุ่น Phantom black edition ปี 2006 เปิดประมูลด้วยราคา 10.75 ล้านบาท ส่วนรถจักรยานยนต์ที่มีราคาการเปิดประมูลสูงที่สุด ยี่ห้อ HARLEY DAVIDSON เปิดประมูลด้วยราคา 560,000 บาท คาดว่าจะสามารถสร้างรายได้เข้ารัฐไม่ต่ำกว่า 500 ล้านบาท
นอกจากนี้ ทางกรมศุลกากรได้ประสานข้อมูลกับกรมสอบสวนคดีพิเศษ (DSI) อย่างใกล้ชิดเพื่อป้องกันไม่ให้มีรถที่คดียังไม่สิ้นสุดหลุดเข้ามาในกลุ่มที่จะต้องขายทอดตลาดเพื่อตัดเส้นทางขบวนการฟอกรถหนีภาษี

MThai News
