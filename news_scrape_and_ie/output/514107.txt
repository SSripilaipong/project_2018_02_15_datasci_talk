กสทช. เผย ไนอานติค ยังไม่ให้คำตอบแม้ถามย้ำไปรอบ 2 แล้ว พร้อมเปิดสถิติเรื่องร้องเรียน โปเกมอน โก เข้ามาแล้ว 17 เคส
วันนี้ 18 ส.ค. ผู้สื่อข่าวรายงานว่า นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เปิดเผยว่า ในส่วนความคืบหน้าภายหลังสำนักงาน กสทช. ได้ส่งหนังสือผ่านทางอีเมลไปยัง บริษัท ไนอานติค ประเทศสหรัฐอเมริกา ในฐานะผู้พัฒนาและให้บริการแอพพลิเคชั่นเกม “โปเกมอน โก”

เพื่อขอความร่วมมือควบคุมจุดที่มีโปเกม่อนโผล่เพื่อให้ประชาชนทั่วไปไม่มีการเล่นเกมโปเกมอน โก ในสถานที่สำคัญ 4 แห่ง ประกอบด้วย 1.สถานที่อันตราย เช่น ถนน คลอง คูน้ำ 2.ศาสนสถาน 3.สถานที่ราชการ พื้นที่ความมั่นคง โรงเรียน โรงพยาบาล และ 4.ที่ส่วนบุคคล 
โดยเมื่อวันที่ 16 ส.ค.ที่ผ่านมา สำนักงาน กสทช. ได้ส่งหนังสือไปย้ำทางไนอานติคในเรื่องการขอความร่วมมือดังกล่าว โดยทาง ไนอานติค ก็ยังคงให้คำตอบเช่นเดียวกับวันที่ 15 ส.ค. คือ ทาง ไนอานติค ได้รับหนังสือจากทาง กสทช. เรียบร้อยแล้ว ซึ่งในขณะนี้กำลังอยู่ในระหว่างการพิจารณา
ในส่วนเรื่องร้องเรียนปัญหาที่เกิดขึ้นจากการเล่นเกม โปเกม่อน โก ที่มีการร้องเรียนมายังสำนักงาน กสทช. ผ่านหมายเลข 1200 พบว่า ตั้งแต่วันที่ 8-17 ส.ค. มีประชาชนร้องเรียนมาทั้งสิ้น 17 เรื่อง โดยประเด็นหลักที่ร้องเรียน คือ การถูกบุคคลอื่นที่เล่นเกม โปเกมอน โก รุกล้ำพื้นที่ส่วนบุคคล
จึงสอบถามความคืบหน้า กสทช. ในเรื่องการจัดโซนนิ่งเล่นเกม, การขอให้ กสทช. มีการจำกัดอายุผู้เล่นเกม และ ประชาชนขอให้หน่วยงานที่เกี่ยวข้องปิดการเล่นเกม โปเกมอน โก เพราะในปัจจุบันพบว่าเด็ก เยาวชน และบุคคลทั่วไปมีการดาวน์โหลดเกมมาเล่นเป็นจำนวนมาก
อีกทั้งมีลักษณะมอมเมาและหลอกลวงเยาวชน ทั้งนี้ในส่วนการดำเนินการตามร้องเรียนหรือไม่ ทาง กสทช. จะพิจารณาอีกครั้งหลังจากได้รับคำตอบจาก ไนอานติค โดยขอย้ำอีกครั้งว่า กสทช. ไม่มีแนวคิดแบนเกม โปเกมอน โก เพียงแต่ต้องการให้ใช้งานเกมดังกล่าวอย่างถูกต้องเหมาะสมและปลอดภัยเท่านั้น
ขอบคุณ มติชน
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
