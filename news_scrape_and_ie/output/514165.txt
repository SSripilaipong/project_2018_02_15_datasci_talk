กระทรวงเกษตรฯ เผย คืบหน้า  ยึดคืนพื้นที่  ส.ป.ก.ได้คืนแล้ว 151,217 ไร่ โดยตั้งเป้าจะดำเนินการจัดแปลงที่ดินอีก 28 แปลง เนื้อที่ประมาณ 20,000 ไร่
พล.อ.ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยถึงความคืบหน้าผลการดำเนินการตามคำสั่งหัวหน้า คสช. ที่ 36/2559 ในการทวงคืนพื้นที่ ส.ป.ก. ว่า ได้มีการดำเนินการติดตามที่ดินในเขตปฏิรูปที่ดินที่มิชอบด้วยกฎหมาย โดยสรุปจากพื้นที่จำนวน 431 แปลง เนื้อที่ 437,297 ไร่ ได้พื้นที่คืนมาแล้วจำนวน 151,217 ไร่ ส่วนที่เหลืออีก 282,239 ไร่ ที่มีผู้ยื่นคัดค้านจะเข้าสู่กระบวนการตรวจสอบเอกสารหลักฐานและคุณสมบัติของผู้ครอบครองว่าถูกต้องตามกฎหมายหรือไม่

ทั้งนี้ กระทรวงเกษตรฯ ได้เตรียมแผนดำเนินการที่จะจัดแปลงที่ดิน ส.ป.ก. เบื้องต้น ในปี 2559 จำนวน 3 แปลง ซึ่งอีกเดือนเดียวสิ้นปีงบประมาณ โดยจะมีการจัดแปลงที่ดินที่ จังหวัดสุราษฎร์ธานี นครราชสีมา และกาญจนบุรี โดยกำหนดให้จัดแปลงโดยใช้แผนที่เกษตร Agri-Map เข้ามาร่วมด้วย
เพื่อดูความเหมาะสมในการใช้ประโยชน์ในแต่ละพื้นที่ เมื่อตรวจสอบจัดแปลงแล้วก็จะเข้าสู่กระบวนการของคณะกรรมการจัดสรรที่ดินแห่งชาติ ต่อไป ส่วนในปี 2560 ก็จะดำเนินการอย่างต่อเนื่อง โดยตั้งเป้าหมายจะดำเนินการจัดแปลงที่ดินอีกประมาณ 28 แปลง เนื้อที่ประมาณ 20,000 ไร่

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
