ชัดเจน! บอร์ด รฟม.สั่งลดค่าโดยสาร  ‘รถไฟฟ้าสายสีม่วง’  สถานีละ 1 บาท เหลือตลอดสาย 29 บาท เริ่ม 1 ก.ย.นี้
พล.อ.ยอดยุทธ บุญญาธิการ ประธานกรรมการการรถไฟฟ้าขนส่งมวลชนแห่งประเทศไทย (รฟม.) เปิดเผยว่า จากการประชุมร่วมกับบริษัท ทางด่วนและรถไฟฟ้ากรุงเทพ จำกัด (มหาชน) หรือ บีอีเอ็ม มีมติเห็นชอบลดราคาค่าโดยสารรถไฟฟ้าสายสีม่วงต่อสถานีลง 50% เหลือสถานีละ 1 บาท จากเดิมค่าโดยสารต่อสถานีละ 2 บาท แต่ยังคงอัตราค่าโดยสารแรกเข้าไว้ที่ 14 บาท

ซึ่งหากรวมค่าโดยสารตลอดสายจำนวน 16 สถานี ราคาจะลดลงเหลือ 29 บาท จากเดิมราคาอยู่ที่ 42 บาท และหากเชื่อมต่อกับรถไฟฟ้าสายสีน้ำเงิน สุดสายปลายทางที่สถานีหัวลำโพง ราคาจะอยู่ที่ 54 บาท จากเดิมราคาอยู่ที่ 76 บาท โดยมีผลตั้งแต่วันที่ 1 กันยายนเป็นต้นไปจนกว่าการเชื่อมต่อสถานีรถไฟฟ้าระหว่างช่วงสถานีบางซื่อ และเตาปูนจะแล้ว
ทั้งนี้ ผู้โดยสารที่จะได้รับการลดอัตราค่าโดยสารดังกล่าว จะต้องใช้บัตรเอ็มอาร์ที พลัส (MRT Plus) เท่านั้น และสำหรับบัตรเอ็มอาร์ที พลัส สำหรับนักเรียนและนักศึกษา จะได้รับส่วนลดเพิ่มขึ้นอีก 10% จากอัตราค่าโดยสารที่ลดแล้ว ส่วนบัตรโดยสารชนิดเหรียญจะไม่ได้รับการลดอัตราค่าโดยสาร เนื่องจากเป็นการจูงใจให้ประชาชนหันมาใช้บัตรเอ็มอาร์ที พลัสมากขึ้น
พล.อ.ยอดยุทธ กล่าวต่อว่า นอกจากนี้ที่ประชุมยังได้เห็นชอบลดอัตราค่าจอดรถ ในบริเวณอาคารจอด 3 แห่ง คือ สถานีบางรักน้อยท่าอิฐ อาคารจอดรถสถานีสามแยกบางใหญ่ และอาคารจอดรถสถานีคลองบางไผ่ ลง 50% เหลือ 5 บาท/ 2 ชั่วโมง จากเดิม 10 บาท/ 2 ชม. และอัตราค่าโดยสารรายเดือน เหลือ 500 บาท จากเดิม 1,000 บาท ซึ่งจากมาตรการที่ออกมา รฟม.ได้คาดการณ์ว่าจะมีผู้โดยสารมาใช้บริการรถไฟฟ้าสายสีม่วงเพิ่มขึ้น 30% จากจำนวนผู้โดยสารที่มาบริการในช่วงแรก จำนวน 20,000 คน
รอลุ้น! รฟม.ประชุมด่วนเคาะ 3 แนวทางลดราคา  ‘รถไฟฟ้าสายสีม่วง’  จ่อแถลงข่าวภายในเวลา 15:00น.วันนี้ (24 ส.ค.)
พลเอกยอดยุทธ บุญญาธิการ. ประธานกรรมการ การไฟฟ้าขนส่งมวลชนแห่งประเทศไทย (รฟม.)  ลงพื้นที่ตรวจสอบการให้บริการของโครงการรถไฟฟ้าสายสีม่วง โดยระบุว่า สำหรับประเด็นที่มีข้อเสนอให้ปรับลดราคาค่าโดยสาร นั้นในช่วงบ่ายวันนี้ (24 ส.ค.) จะมีการประชุมคณะกรรมการ รฟม. วาระพิเศษเพื่อชี้ขาดปัญหาดังกล่าว
โดยจะมีการพิจารณาใน 3 แนวทาง คือ แนวทางที่ 1 ยังคงค่าแรกเข้าไว้ที่ 14 บาทแต่ปรับลดการจัดเก็บค่าโดยสารตามระยะทางจากกิโลเมตรละ 2 บาทลงเหลือ 1 บาท แนวทางที่ 2 เป็นการจัดเก็บ 10 บาทตลอดสาย และแนวทางที่ 3 จะมีการปรับลดราคาลง 40% เมื่อได้ข้อสรุปแล้ว รฟม.จะแถลงข่าวภายในเวลา 15:00 น.วันนี้
ทั้งนี้ เบื้องต้นอาจจะปรับลดราคาในช่วงที่รอการเชื่อมต่อ 1 กิโลเมตร เมื่อการแก้ปัญหาแล้วเสร็จ จะกลับมาจะจัดเก็บในราคาปกติ ซึ่งยืนยันว่าการกำหนดราคาค่าโดยสารของรถไฟฟ้าสายสีม่วง มีการอ้างอิงกับราคาพื้นฐานที่มีการจัดเก็บอยู่ในส่วนของรถไฟฟ้าใต้ดินสายหัวลำโพง-บางซื่อ และรถไฟฟ้าบีทีเอส
โดยเก็บค่าแรกเข้า 16 บาท และเก็บค่าโดยสารเพิ่มเฉลี่ยกิโลเมตรละ 2 บาท ทำให้การเก็บค่าโดยสารายสีม่วง มีราคาไม่เกิน 42 บาท ซึ่งก็ถือว่าเป็นอัตราที่ เก็บน้อยกว่าระบบรถไฟฟ้าอื่นอยู่แล้ว
รฟม.เตรียมพิจารณาลดราคาค่าโดยสาร  รถไฟฟ้าสายสีม่วง  ช่วงบางใหญ่-เตาปูน หลังผู้โดยสารน้อยเกินคาด
นายพีระยุทธ สิงห์พัฒนากุล ผู้ว่าการการรถไฟฟ้าขนส่งมวลชนแห่งประเทศไทย  กล่าวว่า หลังจากที่รถไฟฟ้าสายสีม่วง ช่วงบางใหญ่-เตาปูน ได้เปิดเดินรถอย่างเป็นทางการ เมื่อวันที่ 6 ส.ค. ที่ผ่านมา ตลอด 2 สัปดาห์ มีผู้ใช้บริการเพียง 2 หมื่นคนต่อวัน ซึ่งต่ำกว่าที่เคยคาดการณ์ไว้ที่ 6 หมื่น – 7 หมื่นคนต่อวัน

ทั้งนี้เกิดจากปัญหาการเชื่อมต่อระหว่างสายม่วงสถานีเตาปูน กับสายสีน้ำเงินสถานีบางซื่อที่ยังไม่แล้วเสร็จ รวมถึงปัญหาด้านเทคนิคการเดินรถที่ยังเกิดขึ้น รฟม.จึงขอให้ บริษัททางด่วน และ รถไฟฟ้ากรุงเทพ (BEM) เร่งแก้ไขปัญหาทั้งหมดภายใน 2 เดือน โดยทาง รฟม.จะหารือเพื่อกำหนดแนวทางในการเพิ่มจำนวนผู้โดยสาร

เบื้องต้นคาดว่าจะมีการพิจารณาลดค่าโดยสารลงจากเดิม เพื่อเป็นการจูงใจให้ผู้โดยสารหันมาใช้บริการมากขึ้น แต่อย่างไรก็ตาม ต้องขอเวลาพิจารณาแนวทางปรับลดราคาว่าจะเป็นอย่างไร โดยคาดว่าจะได้ข้อสรุปทั้งหมดในเดือน ก.ย.นี้

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
