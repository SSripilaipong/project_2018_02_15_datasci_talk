ศูนย์ข้อมูลอสังหาริมทรัพย์ไทย ประเมินตัวเลขยอดจองสิทธิโครงการ  ‘บ้านธนารักษ์ประชารัฐ’  น้อยเกินไป และเป็นโครงการสูญเปล่า
จากกรณีที่กรมธนารักษ์ เปิดให้มีการจองบ้านธนารักษ์ประชารัฐถึงวันที่ 20 สิงหาคม 2559 มียอดจองทั้งสิ้นกว่า 1700 ราย จากจำนวนที่เปิดจอง 1442 หน่วย โดยมีผู้สนใจเกิน100%ทุกแปลงและโครงการคอนโดแปลงกรุงเทพเขตพญาไท ย่านสะพานควายใกล้วัดไผ่ตันได้รับความสนใจมากที่สุด

ล่าสุด  นายโสภณ พรโชคชัย ประธานกรรมการบริหารศูนย์วิจัยและประเมินค่าอสังหาริมทรัพย์ไทย  เปิดเผยว่า สำหรับตัวเลขยอดจองบ้านธนารักษ์ประชารัฐ ถือเป็นยอดจองที่น้อยเกินไป เมื่อเทียบกับโครงการบ้านเอื้ออาทร ในยุคแรก ที่มีผู้สนใจจองสิทธินับแสนหน่วย จากจำนวนโครงการบ้านเอื้ออาทรที่มีเพียงไม่กี่ร้อยหน่วยเท่านั้น
ทั้งนี้มองว่าการให้สิทธิเจ้าหน้าที่รัฐเงินเดือนไม่ถึง 20,000 บาท สามารถจองบ้านในโครงการได้นั้น เป็นสิ่งที่ไม่สมควร เนื่องจากในประเทศยังมีประชาชน ที่อยู่ในกลุ่มผู้มีรายได้น้อยอีกมาก รวมทั้งปัจจุบันประเทศไทยก็ไม่มีปัญหาการขาดแคลนที่อยู่อาศัยและไม่เคยมีการร้องเรียนให้จัดหาที่อยู่อาศัยราคาถูก หรือค่าเช่าราคาถูก ที่สำคัญราคาอยู่อาศัยของภาคเอกชน ก็ไม่ได้แพงจนเกินกว่าที่จะหาซื้อได้
อย่างไรก็ตาม เห็นว่าโครงการบ้านธนารักษ์ประชารัฐ ถือเป็นโครงการที่ทำลายตลาดที่อยู่อาศัยของภาคเอกชนในประเทศไทย และเป็นโครงการที่มีแต่ความสูญเปล่า ซึ่งรัฐบาลควรนำเงินส่วนนี้ไปใช้เพื่อการพัฒนาประเทศในทางอื่นน่าจะมีความคุ้มค่ามากกว่า

ขอบคุณข้อมูล  ch7
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
