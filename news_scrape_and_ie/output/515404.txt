ไปรษณีย์ไทย  เผย ขณะนี้ยังไม่มีนโยบายปรับค่าบริการเพิ่ม พร้อมเร่งปรับปรุงคุณภาพบริการเพื่อก้าวสู่ไทยแลนด์ 4.0
นางสมร เทิดธรรมพิบูล กรรมการผู้จัดการใหญ่ บริษัท ไปรษณีย์ไทย  กล่าวถึงกรณีที่คณะรัฐมนตรีมีมติเห็นชอบร่าง พ.ร.บ.การพัฒนาการกำกับดูแลและบริหารรัฐวิสาหกิจ พ.ศ. … เพื่อปฏิรูปและสร้างกลไกควบคุมดูแลรัฐวิสาหกิจ 12 แห่ง ว่า จากนี้ไปรษณีย์ไทยต้องปรับตัวรับความท้าทาย โดยเฉพาะการที่รัฐบาลผลักดันให้ไทยเข้ายุค 4.0 ที่ให้การส่งเอกสารหรือจดหมายทำผ่านระบบออนไลน์มากขึ้น

รวมถึงบริการส่งพัสดุออนไลน์ที่มีคู่แข่งเป็นจำนวนมาก บริษัทฯ จึงต้องปรับปรุงคุณภาพบริการ พร้อมใช้ข้อได้เปรียบด้านการมีเครือข่ายการขนส่ง และที่ทำการที่ครอบคลุมทั่วประเทศ เชื่อว่าจะทำให้สิ้นปีนี้มีผลกำไรจากการดำเนินงานถึง 3 พันล้านบาท หลังครึ่งปีแรกมีกำไรแล้ว 1,670 ล้านบาท ทั้งนี้ ในส่วนค่าบริการนั้น ขณะนี้ทางด้านบริษัทไปรษณีย์ไทย ยังไม่มีนโยบายที่ปรับขึ้นค่าบริการแต่อย่างใด หลังจากที่ได้มีการปรับขึ้นค่าบริการไปเมื่อวันที่ 1 มกราคม 2547
นางสมร ยังเปิดเผยว่า ได้ร่วมกับบริษัท ข้อมูลเครดิตแห่งชาติ หรือ เครดิตบูโร เปิดให้บริการตรวจเครดิตบูโรด้วยระบบออนไลน์ แบบเรียลไทม์ตั้งแต่วันนี้ ณ ที่ทำการไปรษณีย์กว่า 121 สาขาทั่วประเทศ ซึ่งวิธีดังกล่าวถือเป็นช่องทางใหม่ล่าสุดในการตรวจเครดิตบูโรแบบสรุป
เพื่อให้ประชาชนได้ใช้บริการอย่างทั่วถึง รวดเร็วและสะดวกสบายมากขึ้น ประชาชนเข้าถึงการตรวจสอบข้อมูลด้านสินเชื่อของบุคคลธรรมดา ก่อนการขอสินเชื่อต่อธนาคาร บริษัทเงินทุน และสถาบันการเงินต่าง ๆ ได้อย่างรวดเร็ว เพียงใช้บัตรประชาชนของตนเองในการใช้บริการดังกล่าว
โดยวิธีการในการขอตรวจสอบ ผู้ใช้บริการจะต้องยื่นบัตรประชาชนให้กับเจ้าหน้าที่ไปรษณีย์ ที่เคาน์เตอร์ให้บริการ ณ ที่ทำการไปรษณีย์ เพื่อนำบัตรประชาชนแบบ Smart Card เสียบเข้าเครื่องอ่านข้อมูล โดยใช้เวลาเพียงไม่กี่นาที ก็ทราบผลการตรวจสอบข้อมูลเครดิตแบบสรุปได้ทันที และจะออกมาเป็นใบเสร็จโดยย่อ ซึ่งไม่คิดค่าธรรมเนียมในการดำเนินการ
ทั้งนี้ หากผู้มาใช้บริการต้องการขอรับรายงานเครดิตบูโรฉบับเต็ม จะมีค่าบริการ 150 บาทต่อครั้ง และจะได้รับรายงานดังกล่าวกลับภายใน 7 วัน สำหรับการส่งทางไปรษณีย์แบบลงทะเบียน เฉพาะรายการลูกค้าบุคคลธรรมดา ยื่นขอตรวจของตนเองเท่านั้น

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
