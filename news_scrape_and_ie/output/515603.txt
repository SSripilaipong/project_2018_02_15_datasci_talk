ขสมก. จัดรถโดยสารทดลองวิ่งให้บริการฟรีเชื่อมต่ออนุสาวรีย์ชัยฯ กับสถานีขนส่งผู้โดยสาร 3 แห่ง อำนวยความสะดวกใช้บริการรถตู้
นายสุระชัย เอี่ยมวชิรสกุล ผู้อำนวยการองค์การขนส่งมวลชนกรุงเทพ หรือ ขสมก. เปิดเผยว่า ตามที่คณะรักษาความสงบแห่งชาติ ได้มอบหมายให้กองกำลังรักษาความสงบเรียบร้อย โดยกองพลทหารม้าที่ 2 รักษาพระองค์ เป็นหน่วยที่รับผิดชอบในการจัดระเบียบรถตู้โดยสารสาธารณะ

ซึ่งขณะนี้อยู่ระหว่างการจัดระเบียบระยะที่ 3 คือ การนำรถตู้โดยสารสาธารณะออกหมวด 2 ของบริษัท ขนส่ง จำกัด (บขส.) โดยย้ายออกจากที่จอดบริเวณอนุสาวรีย์ชัยสมรภูมิ มาจอดที่ในสถานีขนส่งผู้โดยสารทั้ง 3 สถานี ได้แก่ สถานีขนส่งสายใต้ ปิ่นเกล้า สถานีขนส่งเอกมัย และสถานีขนส่งจตุจักร
ดังนั้น ขสมก.จึงได้ให้การสนับสนุนในการจัดรถโดยสารเชื่อมต่อระหว่างอนุสาวรีย์ชัยสมรภูมิ กับสถานีขนส่งผู้โดยสารทั้ง 3 แห่ง และจัดเดินรถ Shuttle Bus วิ่งระหว่างสถานีรถไฟฟ้า BTS หมอชิต-สถานีขนส่งผู้โดยสารกรุงเทพ จตุจักร เพื่ออำนวยความสะดวกให้กับประชาชนที่ใช้บริการรถตู้โดยสารในบริเวณดังกล่าว
อย่างไรก็ตาม ทาง ขสมก. จะมีการจัดเดินรถทดลองวิ่ง ให้บริการประชาชน ในการเดินทางเชื่อมต่อเป็นระยะเวลา 6 เดือน ซึ่งเชื่อว่า หลังจากนั้นประชาชนจะสามารถปรับตัวในการใช้บริการได้

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
