นายกฯ  กำชับ จ่าย ภาษี ไม่ครบเจอตรวจย้อนหลัง 5 ปี ย้ำ นโยบายเศรษฐกิจ ต้องบูรณาการสอดคล้องการเงินและการคลัง
พล.อ.ประยุทธ์ จันทร์โอชา นายกรัฐมนตรี  กล่าวภายหลังเป็นประธานมอบรางวัลองค์กรที่มีความเป็นเลิศในการบริหารจัดการด้านการเงินการคลัง ว่ากรณีประชาชนที่หลีกเลี่ยงภาษีก่อนหน้านี้ หากไม่ดำเนินการจ่ายภาษีให้ครบภายในปี 2559 หรือดำเนินการหลีกเลี่ยงอีก จะถูกดำเนินการตรวจสอบเก็บย้อนหลังไป 5 ปี

เนื่องจากรัฐบาลจะต้องพัฒนาระบบภาษีทั้งระบบ ดังนั้น จึงขอให้ประชาชนไปศึกษาดูกฎหมายระบบการจัดเก็บภาษี พร้อมกล่าวว่า การดำเนินนโยบายเศรษฐกิจโดยรวมจะต้องบูรณาการให้สอดคล้องทั้งด้านการเงินและการคลัง หน่วยงานราชการ จะต้องมีการบูรณาการการทำงานร่วมกัน
ด้าน  นายอภิศักดิ์ ตันติวรวงศ์ รัฐมนตรีว่าการกระทรวงการคลัง  กล่าวว่า ตามที่นายกรัฐมนตรี มีนโยบายให้ตรวจสอบภาษีย้อนหลังนั้น จะเน้นกับผู้ที่มีเจตนาหลีกเลี่ยง หรือตั้งใจกระทำความผิด ซึ่งที่ผ่านมารัฐบาลได้ออกมาตรการลงทะเบียนผู้ประกอบการเอสเอ็มอีทำบัญชีเล่มเดียว
ซึ่งจะยกเว้นไม่ถูกตรวจสอบการเสียภาษีย้อนหลัง 5 ปี จากความผิดครั้งที่ผ่านมา แต่ทั้งนี้กฎหมายได้ระบุว่า หากบริษัทหรือผู้ประกอบการตั้งใจทำผิดหรือหลบเลี่ยงอีก จะต้องตรวจสอบการเสียภาษีย้อนหลัง 5 ปีด้วย
ขณะเดียวกัน ในปี 2561 การขอกู้สินเชื่อจากธนาคารใช้ฐานข้อมูลจากบัญชีดังกล่าวเป็นตัววิเคราะห์ถึงการพิจารณาการให้วงเงินสินเชื่อด้วย ซึ่งหากพบหลีกเลี่ยง หรือปกปิด ก็จะไม่สามารถได้รับสินเชื่อจากธนาคาร

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
