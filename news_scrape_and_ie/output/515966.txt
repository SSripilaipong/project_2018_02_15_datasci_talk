ไทยออยล์  เผย  ราคาน้ำมันดิบ ปรับขึ้น หลัง  ‘เฟด’  ชี้เศรษฐกิจสหรัฐฯ ยังคงปรับตัวขึ้นอย่างแข็งแกร่ง
บริษัท ไทยออยล์ จำกัด (มหาชน)  รายงานสถานการณ์น้ำมันปิดตลาดประจำวันที่ 26 ส.ค.2559 น้ำมันดิบเวสต์เท็กซัสปรับเพิ่มขึ้น 0.31 เหรียญ มาอยู่ที่ 47.67 เหรียญ ส่วนน้ำมันดิบเบรนท์ปรับเพิ่มขึ้น 0.25 เหรียญ มาอยู่ที่ 49.92 เหรียญ

โดยราคาน้ำมันดิบปรับตัวเพิ่มขึ้น ขานรับสุนทรพจน์ของนางเยเลน ประธานธนาคารกลางสหรัฐฯ (เฟด) ที่ระบุว่า สภาวะเศรษฐกิจสหรัฐฯ ยังคงมีการขยายตัวโดยเฉพาะตลาดแรงงานที่มีแนวโน้มฟื้นตัวขึ้นอย่างแข็งแกร่ง อย่างไรก็ตาม ในส่วนของการปรับขึ้นอัตราดอกเบี้ยอาจมีแนวโน้มเป็นไปอย่างค่อยเป็นค่อยไป ซึ่งยังไม่มีการระบุกรอบเวลาที่ชัดเจน
นอกจากนี้ ตลาดน้ำมันดิบยังได้รับปัจจัยบวกหลัง หลังสถานีไฟฟ้าในเมือง Najran บริเวณตอนใต้ของประเทศซาอุดีอาระเบียเกิดเหตุเพลิงไม้ เนื่องจากการโจมตีด้วยขีปนาวุธจากประเทศเยเมน อย่างไรก็ตาม รัฐบาลของซาอุดีอาระเบีย สามารถระงับเหตุเพลิงไหม้ได้ และมีการรายงานว่าไม่มีผู้ได้รับบาดเจ็บหรือเสียชีวิตจากเหตุการณ์เพลิงไหม้ดังกล่าว
ด้าน Baker Hughes รายงาน จำนวนแท่นขุดเจาะน้ำมันในสหรัฐฯ ประจำสัปดาห์วันที่ 26 ส.ค. 59 ไม่มีการเปลี่ยนแปลงที่ระดับ 406 แท่น หลังจากมีจำนวนเพิ่มขึ้นอย่างต่อเนื่อง 8 สัปดาห์ติดต่อกัน

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
