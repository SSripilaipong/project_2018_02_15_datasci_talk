สวยงาม !  “เรือสำเภาทองโบราณ”  เมืองคุ้งสำเภา จ.ชัยนาท แลนด์มาร์คใหม่ดึงดูดนักท่องเที่ยว
ที่ จ.ชัยนาทมีสถานที่ท่องเที่ยวที่น่าสนใจแห่งหนึ่งใน อ.มโนรมย์ คือ “เมืองคุ้งสำเภา” ซึ่งเป็นชุมชนเก่าแก่ อดีตเป็นเมืองท่าสำคัญของการขนส่งทางน้ำ จึงได้นำเรือสำเภาโบราณขึ้นจัดแสดงไว้ริมแม่น้ำเจ้าพระยา เพื่อเป็นเครื่องหมายให้ย้อนนึกถึงอดีตแห่งความรุ่งเรือง ด้วยเสน่ห์และมนต์ขลังของยักษ์ใหญ่แห่งสายน้ำที่ชาวบ้านเรียกว่า “เรือสำเภาทอง”

ผู้สื่อข่าวรายงานว่า ที่ริมแม่น้ำเจ้าพระยา บริเวณตลาดโบราณคุ้งสำเภาชุมชนเก่าแก่อายุกว่า200ปี ใน ต.คุ้งสำเภา อ.มโนรมย์ จ.ชัยนาท มีจุดหมายตาหรือแลนด์มาร์คสำคัญที่คอยดึงดูดสายตาของผู้ที่ผ่านไปมา โดยเฉพาะทางน้ำ เพราะในบริเวณนี้ จะมีเรือสำเภาโบราณขนาดใหญ่สีทอง ตั้งตระหง่านอยู่ริมแม่น้ำเจ้าพระยาฝั่งตะวันออก บริวณหน้าศาลเจ้าพ่อกวนอู

โดยเรือลำนี้ ถือว่าเป็นสัญลักษณ์สำคัญของ อ.มโนรมย์ หรือ เมืองคุ้งสำเภาในอดีต ซึ่งชุมชนแห่งนี้ เป็นเมืองท่าที่สำคัญของการเดินทางค้าขายในสมัยโบราณ มีเรือนานาชนิดทั้งเรือสินค้าและเรือท่องเที่ยวแล่นผ่าน และแวะพักที่เมืองคุ้งสำเภาแห่งนี้วันละหลาย 10 ลำ

แต่เมื่อความเจริญด้านการขนส่งเปลี่ยนแปลงไป ถนนหนทางสะดวกมากขึ้น การขนส่งจึงหันไปใช้ทางถนนแทน เรือที่จะแวะพักค้าขายก็ลดน้อยและหายไปในที่สุด สภาพเศรษฐกิจของที่นี่จึงซบเซาลง เพื่อเป็นการย้อนรำลึกถึงอดีตอันรุ่งเรือง
และสร้างจุดดึงดูดนักท่องเที่ยว ทางราชการจึงร่วมกับชาวมโนรมย์ทำการบูรณะเรือสำเภาโบราณลำนี้ขึ้น และนำมาตั้งแสดงในจุดดังกล่าว ซึ่งเป็นทำเลสำคัญที่สามารถชมบรรยากาศความสวยงามของท้องน้ำเจ้าพระยาได้ทั้งเช้าและเย็น โดยผู้ที่สนใจวิถีชีวิตของชุมชนริมน้ำและเมืองท่าโบราณอย่างเมืองคุ้งสำเภา สามารถเดินทางมาเยี่ยมชมได้ทุกวันไม่มีวันหยุด

MThai News
