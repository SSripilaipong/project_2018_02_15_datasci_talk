กระทรวงการคลัง  ขีดเส้นกรมศุลกากร 3 เดือน เอาผิดเจ้าหน้าที่-ผู้บริหารเอี่ยว  คดีเลี่ยงภาษี  ของผู้ประกอบการ
นายกุลิศ สมบัติศิริ อธิบดีกรมศุลกากร  เปิดเผยว่า  นายสมชัย สัจจพงษ์ ปลัดกระทรวงการคลัง  สั่งการให้กรมศุลกากรดำเนินการคดีเจ้าหน้าที่และผู้บริหารที่มีส่วนเกี่ยวข้องกับคดีทุจริตหลีกเลี่ยงการจ่ายภาษีของผู้ประกอบการ โดยเฉพาะคดีใหญ่ ๆ ให้เสร็จภายใน 3 เดือน หลังจากมีการสอบสวนมานานหลายปี แต่ยังไม่ได้ข้อสรุป

ทั้งนี้ ปัจจุบันมีกรณีการนำเข้ารถหรูของบริษัทนำเข้ารถยนต์อิสระ หรือเกรย์มาเก็ต สำแดงราคาต่ำกว่าปกติ ซึ่งเกิดตั้งแต่ปี 2550 มีการตั้งคณะกรรมการสอบข้อเท็จจริง แต่ยังไม่ได้ข้อสรุป มีการต่ออายุการสอบข้อเท็จจริงมาโดยตลอด ซึ่งขณะนี้ ได้สั่งการให้สรุปผลการสอบโดยไม่ให้ต่ออายุอีกแล้ว และให้สรุปภายใน 3 เดือน
อย่างไรก็ตาม กรณีสำแดงราคานำเข้ารถหรูต่ำ มีเจ้าหน้าที่และผู้บริหารของกรมศุลกากรเกี่ยวข้องจำนวนมาก ซึ่งกรมยืนยันว่า จะเอาผิดตามข้อเท็จจริง และตามนโยบายกระทรวงการคลัง ส่วนการเอาผิดกับผู้นำเข้า ได้ให้เจ้าหน้าที่หาข้อมูลว่าสามารถดำเนินการได้หรือไม่ เพราะมีเรื่องของอายุความ
นายกุลิศ กล่าวต่อว่า หลังจากกระทรวงยุติธรรมได้ตรวจสอบและส่งเรื่องการนำเข้ารถยนต์จดประกอบที่เกิดขึ้นในอดีตที่ผ่านมา กรมศุลกากรได้ดำเนินการเอาผิดกับเจ้าหน้าที่และผู้บริหารของกรมที่เกี่ยวข้องแล้ว ซึ่งมีรถยนต์จดประกอบที่นำเข้าที่เสียภาษีไม่ถูกต้องถึง 400-500 คัน

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
