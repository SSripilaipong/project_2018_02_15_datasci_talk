คลัง เตรียมชง ครม.คงอัตรา  ภาษีมูลค่าเพิ่ม  หรือ VAT ไว้ที่ 7% ต่อไปอีก 1 ปี จากเดิมที่จะสิ้นสุดในวันที่ 30 ก.ย.นี้
นายอภิศักดิ์ ตันติวรวงศ์ รัฐมนตรีว่าการกระทรวงการคลัง เปิดเผยว่า เตรียมเสนอที่ประชุมคณะรัฐมนตรีให้คงอัตราภาษีมูลค่าเพิ่ม หรือแวต ไว้ที่ 7% ต่อไปอีก 1 ปี จากเดิมที่จะสิ้นสุดในวันที่ 30 กันยายนนี้ พร้อมทั้งจะเสนอมาตรการลดหย่อนทางภาษี 3 เท่าให้กับภาคเอกชนทุกรายที่รวมกลุ่มกันทำวิจัยและพัฒนา หรือ R&D เพื่อเป็นประโยชน์กับผู้ประกอบการรายเล็ก และหากที่ประชุม คณะรัฐมนตรีอนุมัติ ก็จะออกเป็นประกาศกรมสรรพากรต่อไป โดยเบื้องต้นจะเริ่มใน 5 กลุ่ม S-CURVE ใหม่

ด้านอธิบดีกรมส่งเสริมอุตสาหกรรม กล่าวว่า ปัจจุบันปัญหาสำคัญที่ส่งผลกระทบต่อการดำเนินธุรกิจของผู้ประกอบการเอสเอ็มอีไทย คือ เทคโนโลยีและนวัตกรรม / ปัญหาด้านการผลิต / และปัญหาด้านการตลาด ดังนั้น จึงได้กำหนดกลยุทธ์ 3S ในการแก้ไข ภายใต้งบประมาณ 850 ล้านบาท
ซึ่งประกอบด้วย Start หรือการมุ่งเน้นพัฒนาผู้ประกอบการใหม่และกลุ่มสตาร์ทอัพ / Strong หรือการเพิ่มขีดความสามารถให้กับผู้ประกอบการรายเดิม / และ Sustain หรือการผลักดันภาคอุตสาหกรรมให้มีการพัฒนาด้านการแข่งขันระดับโลกอย่างยั่งยืนโดยคาดว่า จะสามารถพัฒนาผู้ประกอบการเอสเอ็มอี ได้กว่า 13,000 ราย หรือ 27,000 สถานประกอบการภายในปี 2560

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
