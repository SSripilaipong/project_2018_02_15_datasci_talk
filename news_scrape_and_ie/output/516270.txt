กรมการขนส่ง ร่วมมือกับกรมควบคุมโรค และมูลนิธิเพื่อการไม่สูบบุหรี่ รณรงค์ให้รถ “ แท็กซี่”  ทุกคันปลอดบุหรี่ ฝ่าฝืนมีโทษปรับ
นายสนิท พรหมวงษ์ อธิบดีกรมการขนส่งทางบก  กล่าวว่า พระราชบัญญัติคุ้มครองสุขภาพของผู้ไม่สูบบุหรี่ กำหนดให้รถแท็กซี่เป็นเขตปลอดบุหรี่ ห้ามสูบบุหรี่ไม่ว่าจะมี หรือไม่มีผู้โดยสาร โดยทางกรมได้กำหนดให้รถแท็กซี่ทุกคันทั่วประเทศ จะต้องติดเครื่องหมายเขตุปลอดบุหรี่ไว้ที่บริเวณคอนโซลที่นั่งผู้โดยสารตอนหน้า เพื่อให้มองเห็นได้อย่างชัดเจน ตั้งแต่วันที่ 1 ก.ย.นี้ เป็นต้นไป

โดยทางกรม จะตรวจสอบการติดสติ๊กเกอร์ในการตรวจสภาพรถประจำปี สำหรับเจ้าของรถแท็กซี่ที่ไม่ติดสติ๊กเกอร์ห้ามสูบบุหรี่ โดยจะมีความผิดตามพระราชบัญญัติคุ้มครองสุขภาพผู้ไม่สูบบุหรี่ มีโทษปรับไม่เกิน 2,000 บาท แต่หากผู้ขับรถแท็กซี่ฝ่าฝืนสูบบุหรี่ขณะขับรถ จะมีความผิดตามพระราชบัญญัติรถยนต์ปรับไม่เกิน 1,000 บาท และยังมีความผิดตามพระราชบัญญัติคุ้มครองสุขภาพผู้ไม่สูบบุหรี่ ปรับไม่เกิน 2,000 บาท ซึ่งรวมถึงผู้โดยสารที่ฝ่าฝืนสูบบุหรี่ภายในรถด้วย
ทั้งนี้ กรมการขนส่งทางบก จะมอบสติกเกอร์ดังกล่าว ให้กับสำนักงานขนส่งกรุงเทพมหานคร พื้นที่ 1-5 และสำนักงานขนส่งจังหวัดที่มีการจดทะเบียนรถแท็กซี่ หลังจากนั้น กรมการขนส่งทางบกจะลงพื้นที่สุ่มตรวจรถแท็กซี่ เพื่อติดตามประเมินผลการติดสติกเกอร์ห้ามสูบบุหรี่ทั่วกรุงเทพฯ และจะขยายโครงการไปยังรถโดยสารสาธารณะประเภทอื่น ๆ และที่สถานีขนส่งต่อไป อย่างไรก็ตาม หากประชาชนพบเห็นผู้สูบบุหรี่ในรถแท็กซี่สามารถร้องเรียนได้ที่ ศูนย์คุ้มครองผู้โดยสาร และรับเรื่องร้องเรียนที่หมายเลขโทรศัพท์ 1584 ตลอด 24 ชั่วโมง

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
