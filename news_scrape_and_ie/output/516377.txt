ดีเดย์ ! 1 ก.ย.นี้ ขยายช่องทางการรับชำระ  ‘ค่าปรับจราจร’   ผ่านธุรกรรมอิเล็กทรอนิกส์ตามนโยบายอีเพย์เมนต์
พลตำรวจเอก จักรทิพย์ ชัยจินดา ผู้บัญชาการตำรวจแห่งชาติ พร้อมด้วย นายวรภัค ธันยาวงษ์ กรรมการผู้จัดการใหญ่ ธนาคารกรุงไทย แถลงความร่วมมือขยายช่องทางการรับชำระค่าปรับจราจร ด้วยวิธีการธุรกรรมทางอิเล็กทรอนิกส์ โดยผู้บัญชาการตำรวจ ระบุว่า ที่ผ่านมา สำนักงานตำรวจแห่งชาติ กำหนดให้การชำระค่าปรับต้องไปที่สถานีตำรวจ, กองบังคับการตำรวจจราจร หรือ กองบังคับการตำรวจทางหลวง เท่านั้น

จึงมีการปรับแก้กฎหมาย ให้สามารถชำระค่าปรับผ่านธุรกรรมอิเล็กทรอนิกส์ตามนโยบายอีเพย์เมนต์ (e-payment) ของรัฐบาล เพื่อลดขั้นตอนและระยะเวลาการเดินทางของประชาชน โดยเชื่อว่า จะลดการกระทบกระทั่งระหว่างประชาชนกับตำรวจ
นอกจากนี้ ในอนาคตมีแนวคิดจะนำรถใช้ไฟฟ้าติดกล้อง เพื่อตรวจจับการจอดรถกีดขวางจราจร ในพื้นที่จราจรแออัด รวมถึงการตรวจจับรถยนต์และรถจักรยนต์ที่ใช้ทะเบียนปลอม ซึ่งจะขยายไปใช้ยังพื้นที่ 3 จังหวัดชายแดนภาคใต้ เพื่อสนับสนุนงานด้านความมั่นคงด้วย
ส่วนแนวคิดของกองบัญชาการตำรวจนครบาล ในการเสนอให้เอกชนเข้ามาร่วมดำเนินการ เห็นว่า หากเป็นข้อเสนอที่เป็นประโยชน์กับประชาชน ก็พร้อมที่จะพิจารณา
ด้าน นายวรภัค กล่าวว่า ตั้งแต่วันที่ 1 กันยายนนี้ ประชาชนที่ได้รับใบสั่งจราจรในรูปแบบที่ไม่ยึดใบขับขี่ ซึ่งเป็นใบสั่งจากกล้อง และมีแถบบาร์โค้ด สามารถนำไปชำระผ่านช่องทางธนาคารกรุงไทย ทั้งที่ธนาคารกว่า 1,200 สาขา ตู้เอทีเอ็มกว่า 9,000 ตู้ทั่วประเทศ และเน็ตแบงก์ได้ นอกจากนี้ ธนาคารจะขยายการรับใบสั่งทุกประเภทจากทุกสถานีตำรวจทั่วประเทศ ภายในเดือนมกราคม 2560
สำหรับปัจจุบัน รูปแบบใบสั่งของสำนักงานตำรวจแห่งชาติ มี 3 รูปแบบ คือ ใบสั่งแบบเล่ม, ใบสั่งผ่านกล้องรูปแบบเดิม และ ใบสั่งผ่านกล้องรูปแบบใหม่ ซึ่งจะมีแถบบาร์โค้ด ส่วนการชำระค่าปรับรูปแบบใบสั่งแบบเล่มผ่านช่องทางธนาคาร อยู่ระหว่างการพัฒนาระบบ
คาดว่าจะเปิดให้บริการได้ตั้งแต่วันที่ 1 มกราคม 2560 พร้อมขยายช่องทางการชำระเงินไปยังตัวแทนรับชำระเงิน รวมถึงการชำระด้วยบัตรเดบิต และบัตรเครดิต ผ่านเว็บไซต์ของสำนักงานตำรวจแห่งชาติ

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
