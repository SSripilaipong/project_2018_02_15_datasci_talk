2 ตายาย ปลูก  ‘พืชสวนครัว’  พื้นบ้าน โดยใช้วิธีปลูกแบบธรรมชาติไร้สาร สร้างรายได้ถึงวันละ 1,000 บาท
ผู้สื่อข่าวรายงานว่า นายบุญมี ใจจา อายุ 65 ปี และภรรยา ชาวบ้านในพื้นที่ หมู่ที่ 1 บ้านร่องไฮ ตำบลแม่ใส อำเภอเมือง จังหวัดพะเยา ช่วยกันเก็บผลผลิตพืชผักสวนครัวหลากหลายชนิด โดยเฉพาะผักเผ็ด หรือผักคราด หรือผักตุ้มหู (ภาษาใต้) เพื่อนำออกจำหน่ายในช่วงนี้ หลังใช้พื้นที่ภายในบริเวณบ้านจำนวน 2 งาน ปลูกพืชผักสวนครัวหลากหลายชนิด ออกจำหน่าย ซึ่งในช่วงนี้ผักสวนครัวที่สามารถเจริญเติบโตได้ดีในช่วงฤดูฝน ก็จะมีหลากหลายชนิด
นายบุญมี กล่าวว่า ในช่วงนี้ผักบางชนิดไม่สามารถปลูกได้เนื่องจากเจอฝน น้ำขังทำให้พืชผักเกิดการเน่าเสีย ตนเองจึงหันมาปลูกผักเผ็ดเป็นพืชตัวสำคัญที่สามารถสร้างรายได้ให้กับครอบครัวในช่วงนี้ ในทุกวันจะสามารถเก็บผักเผ็ดได้มากถึงวันละกว่า 100 กำมือ

โดยจะส่งขายให้กับพ่อค้าแม่ค้าหรือขายปลีกทั่วไปในราคากำละ 4-5 บาท ซึ่งสามารถสร้างรายได้วันละ 400-500 บาท นอกจากนี้ ตนเองยังได้ปลูกผักสวนครัวหลากหลายชนิดผักปลัง กะเพรา มะระขี้นก โหระพา เป็นต้น ที่สามารถเติบโตได้ดีในช่วงนี้ ซึ่งถือว่าสามารถสร้างรายได้เป็นอย่างดี โดยหากคิดรายได้รวมต่อวันแล้ว สามารถสร้างรายได้มากกว่า 500 – 1,000 บาท



ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
