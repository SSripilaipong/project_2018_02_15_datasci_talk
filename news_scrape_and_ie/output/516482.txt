‘บอร์ดสลาก’  ตัดโควตา 165 ราย ขายเกินราคา ลดวันจำหน่าย 3 วัน เริ่มงวด 1 ต.ค.นี้
นายธรวรรน์ พลวิชัย คณะกรรมการสลากกินแบ่งรัฐบาล เปิดเผยว่า ที่ประชุมคณะกรรมการสลากกินแบ่งรัฐบาล มีมติตัดโควตาผู้ค้าสลากรายย่อยที่จำหน่ายสลากเกินราคารวม 165 ราย แบ่งเป็นผู้ค้ารายย่อย จำนวน 152 ราย และผู้ค้าผ่านระบบซื้อ-จอง 13 ราย

และมีการแจ้งเตือนครั้งที่ 1 กับ องค์กร สมาคม มูลนิธิ และนิติบุคคล จำนวน 35 องค์กร เพื่อให้แจ้งเตือนสมาชิกที่กระทำผิด ทั้งนี้ ที่ประชุมมีมติมาตรการในการแก้ไขปัญหาการขายสลากเกินราคา โดยเฉพาะสลากแบบรวมชุด ซึ่งจะมีการปรับจำนวนการซื้อจองให้มีความสมดุล

โดยเพิ่มจำนวนสลากระบบซื้อเพิ่มขึ้น 30,000 เล่ม เป็น 110,000 เล่ม และปรับลดสลากจองจาก 250,000 เล่ม เป็น 220,000 เล่ม พร้อมปรับลดวันจำหน่ายสลาก โดยปรับลดลงเหลืองวดละ 3 วัน ได้แก่ วันก่อนออกรางวัล 1 วัน วันออกรางวัล และหลังวันออกรางวัล 1 วัน เริ่มตั้งแต่การจำหน่ายสลากงวดวันที่ 1 ตุลาคม นี้
เพื่อป้องกันการรวมชุดสลาก นอกจากนี้ จะเพิ่มความถี่ของการลงพื้นที่ของเจ้าหน้าที่ โดยรวมกับเจ้าหน้าที่ทหารและตำรวจในการตรวจสอบการจำหน่ายสลากเพิ่มมากขึ้น ซึ่งหากพบการจำหน่ายสลากเกินราคาจะมีการจับและปรับทันที

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
