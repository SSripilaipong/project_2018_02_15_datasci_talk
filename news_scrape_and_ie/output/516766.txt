การบินไทย  รับมอบ  เครื่องบิน  แอร์บัส เอ 350 XWB ลำแรก พร้อมเตรียมบินเส้นกรุงเทพฯ-เมลเบิร์น กลาง ก.ย.นี้ เป็นต้นไป
บริษัท การบินไทย จำกัด(มหาชน) จัดพิธีต้อนรับเครื่องบิน แอร์บัส เอ 350 เอ็กซ์ดับเบิลยูบี ลำแรก ที่ท่าอากาศยานสุวรรณภูมิ โดยมีนายจรัมพร โชติกเสถียร กรรมการผู้อำนวยการใหญ่ บริษัท การบินไทย ผู้บริหารของแอร์บัส และโรลส์รอยซ์ ร่วมเดินทางในเครื่องบินลำดังกล่าวจากเมืองตูลูส ประเทศฝรั่งเศสมายังท่าอากาศยานสุวรรณภูมิ

ทั้งนี้ การบินไทย ได้จัดซื้อเครื่องบินแอร์บัส เอ350 เอ็กซ์ดับเบิลยูบี รวมจำนวน 12 ลำ โดยเป็นการสั่งซื้อ 4 ลำ และเช่าซื้อ 8 ลำ เครื่องบินแอร์บัส เอ350 เอ็กซ์ดับเบิลยูบี เป็นเครื่องบิน รุ่นใหม่ล่าสุดของโลก และยังเป็นเครื่องบินรุ่นล่าสุดของตระกูลเครื่องบินลำตัวกว้างที่ทรงประสิทธิภาพ มีความสะดวกสบายและทันสมัย
โดยลำที่ 2 จะมาถึงไทยต้นเดือน ต.ค.นี้ เครื่องบินแอร์บัส เอ350 เอ็กซ์ดับเบิลยูบี ลำแรกของการบินไทย นามพระราชทาน “วิเชียรบุรี” ได้ติดตั้งเครื่องยนต์โรลส-รอยซ์ รุ่นเทรนท์ เอ็กซ์ดับเบิลยูบี ทำให้ประหยัดน้ำมันถึงร้อยละ 25 ตัวเครื่องใช้วัสดุโลหะน้ำหนักเบา มีความทนทานแต่น้ำหนักเบา

การออกแบบลำตัวและปีกทำจากวัสดุคอมโพสิตแบบคาร์บอนไฟเบอร์น้ำหนักเบา ลดเสียงรบกวน มีระบบควบคุมการบินที่คำนวณค่าของตัวแปรต่างๆ ให้เหมาะกับแต่ละเที่ยวบิน เครื่องรองรับผู้โดยสารทั้งหมด 321 ที่นั่ง ภายมนมีความทันสมัยและสะดวกสบาย
อย่างไรก็ตาม การบินไทยมีแผนที่จะนำเครื่องบินแอร์บัส เอ 350 เอ็กซ์ ดับเบิลยูบีลำดังกล่าวไปทำการบินในเส้นทางบิน ไป-กลับ กรุงเทพฯ-เมลเบิร์น ประเทศออสเตรเลีย ในช่วงกลางเดือนกันยายนนี้ ปัจจุบันการบินไทยมีเครื่องบินตระกูลแอร์บัสประจำการในฝูงบินที่เป็นเครื่องบินใหม่ รวมจำนวน 23 ลำ

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
