ดีเดย์วันนี้ ! ทดลองเดินเรือฟรี “คลองผดุงกรุงเกษม”  เริ่มที่ท่าหัวลำโพง-ท่าเรือเทวราช ตั้งแต่ 06.00-20.00น.

วันนี้ (5 ก.ย.)  กรุงเทพมหานคร ได้เปิดทดลองเดินเรือในเส้นทางคลองผดุงกรุงเกษม ระยะทางประมาณ 5 กิโลเมตร เริ่มจากท่าเรือหัวลำโพงถึงท่าเรือเทเวศร์ โดยไม่คิดค่าใช้จ่าย ทั้งนี้ เพื่อเชื่อมต่อการเดินทาง และแก้ไขปัญหาการจราจร รวมถึงส่งเสริมการท่องเที่ยวและการสัญจรทางน้ำ โดยในวันธรรมดา เปิดให้บริการ 2 ช่วง คือ 06.00 – 09.00 น. และ 16.00-20.00 น. ระยะห่างลำละ 20 นาที ส่วนวันเสาร์-อาทิตย์ ให้บริการระหว่างเวลา 08.00–20.00 น. ระยะห่างลำละ 30 นาที เพื่อส่งเสริมการท่องเที่ยวในเส้นทางคลองผดุงเกษมและบริเวณโดยรอบ

ด้านนายสุธน อาณากุล รองผู้อำนวยการสำนักการจราจรและขนส่ง กทม. เผยว่า การทดลองเดินเรือคลองผดุงกรุงเกษมในวันนี้ ทางกทม.จะประเมินผลการให้บริการและความพึงพอใจของประชาชน ซึ่งในระยะต่อไป เตรียมขยายและเชื่อมการเดินทางในรูปแบบการท่องเที่ยวและการพาณิชย์  ซึ่งจะจัดหาเรือโดยสารเพิ่มเติม อีกจำนวน 6 ลำ คาดว่าจะสามารถบริหารจัดการเริ่มเดินเรือได้ ประมาณเดือน มี.ค.2560
สำหรับเส้นทางเดินเรือ จะเริ่มตั้งแต่ท่าเรือหัวลำโพงถึงท่าเรือเทเวศร์ ผ่าน 9 ท่าเรือ ประกอบด้วย 1.ท่าเรือหัวลำโพง  2.ท่าเรือนพวงศ์ 3.ท่าเรือยศเส 4.ท่าเรือกระทรวงพลังงาน  5.ท่าเรือแยกหลานหลวง 6.ท่าเรือนครสวรรค์  7.ท่าเรือราชดำเนินนอก 8.ท่าเรือประชาธิปไตย และ 9.ท่าเรือเทเวศร์

MThai News
