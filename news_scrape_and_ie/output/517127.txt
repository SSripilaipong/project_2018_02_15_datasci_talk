ไม่ธรรมดา! เกษตรกรสงขลาเพาะ  “เห็ดหลินจือแดง”  ฟันรายได้ถึงกก.ละ 1,700บาท ถือเป็นทางเลือกใหม่ในการสร้างอาชีพ
การเพาะ “เห็ดหลินจือแดง” ในระดับเกษตรกรรายย่อยยังมีน้อยมาก เพราะการดูแลค่อนข้างละเอียดกว่าเห็ดชนิดอื่น ๆ แต่มีเกษตรกรใน จ.สงขลา ที่ประสบความสำเร็จในการเพาะเห็ดหลินจือแดง และทำมาแล้วถึง 2 รุ่น เกษตรกรรายนี้คือ นายฟูชัย เยี่ยมรักชาติ อายุ 72 ปี หรือ ครูชัย เป็นอดีตอาจารย์พิเศษในมหาวิทยาลัยหลายแห่งหนึ่ง ซึ่งปัจจุบันได้ผันตัวเองมาเป็นเกษตรกรเต็มตัว

โดยเฉพาะการเพาะเห็ดหลินจือแดง ในพื้นที่หมู่ 7 บ้านฉลุง ต.ฉลุง อ.หาดใหญ่ จ.สงขลา ทำเองทุกขั้นตอนแบบครบวงจร ตั้งแต่ผลิตก้อนเชื้อ การผสมหัวเชื้อ และการดูแล ซึ่งใช้โรงเรือนขนาด 8 x 10 เมตร ในการเพาะเห็ดซึ่งรองรับได้ประมาณรุ่นละ 1,500 ก้อน ส่วนหัวเชื้อเห็ดหลินจือแดงจะสั่งมาจากศูนย์โครงการพระราชดำริที่ จ.ฉะเชิงเทรา ผลผลิตที่ได้ก็จะส่งขายกลับไปที่ศูนย์แห่งนี้ในราคากิโลกรัมละ 1,700 บาท

ครูชัย บอกว่า การเพาะเห็ดหลินจือต้องใส่ใจในทุกรายละเอียด ตั้งแต่การผลิตก้อนเชื้อ การผสมหัวเชื้อ และการดูแลในโรงเรือน ซึ่งจะต้องควบคุมอุณหภูมิให้คงที่อยู่ที่ประมาณ 25-28 องศา ซึ่งสำคัญมาก เพราะเป็นอุณภูมิที่เหมาะสำหรับการเจริญเติบโตของเห็ดหลินจือ หากต่ำหรือสูงกว่านี้การเติบโตก็จะชะงัก

โดยในโรงเพาะเห็ดจะใช้ระบบน้ำหยดจากท่อพีวีซีในการควบคุมอุณภูมิให้คงที่ เบ็ดเสร็จใช้เวลาประมาณ 3 เดือน ตั้งแต่เพาะเชื้อ และย้ายมาเลี้ยงดูแลในโรงเรือน ก็สามารถเก็บผลผลิตเห็ดหลินจือแดงขายได้ ซึ่งรุ่นนี้เป็นรุ่นที่ 2 และได้เห็ดหลินจือที่มีคุณภาพส่งขายกิโลกรัมละ 1,700 บาท โดยนำมาตากแห้ง 3 แดด แล้วหั่นเป็นชิ้น ๆ ก่อนส่งขาย
ครูชัย ยังกล่าวอีกว่า ต่อไปจะส่งเสริมให้เกษตรกรรายย่อยในหมู่บ้านใกล้เคียง นำก้อนเห็ดหลินจือแดงที่ผลิตได้ไปเพาะเลี้ยงเพื่อเป็นทางเลือกในการสร้างอาชีพ และรวมตัวกันเป็นกลุ่มเพื่อให้ได้ผลผลิตจำนวนมากและเพียงพอกับความต้องการของตลาด ผู้ที่สนใจศึกษาเรียนรู้ได้ที่ 063-8542751

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
