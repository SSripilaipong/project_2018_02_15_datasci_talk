พาณิชย์ ยืนยัน ไม่มีการรับจดสิทธิบัตร  “ใบกระท่อม”  ให้นักวิจัยต่างชาติ ระบุ กฎหมายไทยรับจดเพียงกระบวน หรือวิธีการ และการต่อยอดในการสกัดสารจากพันธุ์พืชเท่านั้น
นางอภิรดี ตันตราภรณ์ รัฐมนตรีว่าการกระทรวงพาณิชย์  กล่าวถึงกรณีที่มีการแชร์ข้อความในโลกออนไลน์ ถึงกรณีที่มีนักวิจัยญี่ปุ่นยื่นจดสิทธิบัตรใบกระท่อม ว่า ไม่เป็นจริง เพราะตามกฎหมายของไทย พ.ร.บ.สิทธิบัตร พ.ศ. 2522 และที่แก้ไขเพิ่มเติม ไม่อนุญาตให้มีการจดสิทธิบัตรในพันธุ์พืช หรือ สารสกัดจากพืช
ทั้งนี้ จะรับจดเฉพาะกระบวนการ หรือวิธีการที่ใช้ในการสกัดที่มีการพัฒนาขึ้นใหม่ หรือต่อยอดจากวิธีการเดิมเท่านั้น และไม่อนุญาตให้บุคคลใดถือสิทธิเพียงผู้เดียวกับสิ่งที่มีอยู่ตามธรรมชาติ หรือพืชท้องถิ่นของไทย ประกอบกับไทยเอง ยังมีกฎหมายคุ้มครองพันธุ์พืช ภายใต้การกำกับดูแลจองของกรมวิชาการเกษตร กระทรวงเกษตรและสหกรณ์ ที่กำหนดว่าหากจะมีการนำเอาพันธุ์พืชของไทย ไปใช้ประโยชน์จะต้องมีการขออนุญาตก่อน และจะต้องเจรจาแบ่งปันประโยชน์ร่วมกัน
นอกจากนี้ กรมทรัพย์สินทางปัญญาเอง ได้ยืนยันว่า ไม่มีการมายื่นขอจดสิทธิบัตรจากนักวิจัยญี่ปุ่น ดังนั้นจึงไม่อยากให้เกิดความตื่นตระหนก หรือกังวลกับเรื่องดังกล่าว ขณะที่การยื่นถอดใบกระท่อมออกจากบัญชีสารเสพติดให้โทษ ตาม พ.ร.บ.ยาเสพติดให้โทษ พ.ศ. 2522 ของกระทรวงสาธารณสุข นั้น ยังต้องมีการแก้ไขกฎหมายซึ่งต้องใช้เวลาในการพิจารณาอย่างรอบคอบ

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
