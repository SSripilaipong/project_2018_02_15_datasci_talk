รมว.พาณิชย์ ยัน ลงนามเรียกค่าเสียขายข้าว  ‘จีทูจี’  กว่า 2 หมื่นล้านแน่ ชี้ หารือ ‘วิษณุ’ ขอใช้ ม.44 ยึดทรัพย์
นางอภิรดี ตันตราภรณ์ รัฐมนตรีว่าการกระทรวงพาณิชย์ ยืนยันว่าจะสามารถลงนามในหนังสือบังคับทางปกครองเพื่อเรียกร้องค่าเสียหายกรณีทุจริตระบายข้าวแบบรัฐต่อรัฐ (จีทูจี) 4 สัญญา จำนวน 6.2 ล้านตัน มูลค่าความเสียหายกว่า 2 หมื่นล้านบาท จากผู้เกี่ยวข้องทั้งนักการเมือง และข้าราชการรวม 6 ราย ได้ทันก่อนหมดอายุความ ในเดือนกุมภาพันธ์ 2560 อย่างแน่นอน

ซึ่งรัฐบาลจะต้องมีการดำเนินคดีกับผู้กระทำความผิดให้ถึงที่สุด แต่ที่ยังไม่ได้มีการลงนามในขณะนี้ เป็นเพราะคดีดังกล่าวถือเป็นกรณีแรกที่เกิดขึ้นในประเทศไทย จึงต้องมีการพิจารณาหลักเกณฑ์การกำหนดในรายละเอียดอย่างรอบคอบถูกต้อง เพื่อไม่ให้เกิดปัญหาในอนาคต และขอให้มั่นใจในการทำงานของรัฐบาลว่า จะคำนึงถึงผลประโยชน์ของประเทศชาติเป็นสำคัญ
นอกจากนี้ ผู้สื่อข่าวรายงานจากกระทรวงพาณิชย์ว่า สำหรับประเด็นที่ยังเป็นปัญหาอยู่ในขณะนี้ คือ ผู้มีอำนาจในการยึดทรัพย์ว่าจะเป็นใคร เพราะเป็นความรับผิดทางละเมิดที่จะต้องมีการเรียกให้ชดใช้ค่าเสียหาย แต่ในส่วนของนักการเมือง กฎหมายไม่ได้ระบุไว้ว่าใครเป็นผู้มีอำนาจ ทำให้มีปัญหาในการดำเนินการว่าจะเป็นใคร
ล่าสุด ได้มีการเข้าหารือกับ นายวิษณุ เครืองาม รองนายกรัฐมนตรี เพื่อร่วมกันหาทางออกว่าจะดำเนินการอย่างไร ซึ่งอาจจำเป็นต้องใช้มาตรา 44 กำหนดบุคคลเพื่อใช้อำนาจสั่งยึด อายัด และนำทรัพย์นั้นมาขายทอดตลาด เพื่อแก้ปัญหาติดขัด แต่ยังมีข้อโต้แย้งว่าหากใช้มาตรา 44 นายกรัฐมนตรีก็อาจจะถูกโจมตีจากนักการเมืองฝ่ายตรงข้ามได้ว่าใช้อำนาจกลั่นแกล้ง

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
