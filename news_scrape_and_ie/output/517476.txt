ครม.อนุมัติ  ‘รถไฟฟ้าสายสีทอง’  เชื่อมสายสีม่วงฝั่งธนฯ ให้กทม. ดำเนินการ คาดเปิดใช้บริการปี 61
นายณัฐพร จาตุศรีพิทักษ์ ที่ปรึกษารัฐมนตรีว่าการกระทรวงพาณิชย์ แถลงผลการประชุมคณะรัฐมนตรี ว่า ที่ประชุมมีมติเห็นชอบในหลักการโครงการก่อสร้างระบบขนส่งมวลชนระบบรอง หรือรถไฟฟ้าสายสีทองระยะแรก ในเส้นทางจากสถานีรถไฟฟ้ากรุงธนบุรี ถึงสถานีประชาธิปก ระยะทาง 1.7 กิโลเมตร

โดยมอบให้กรุงเทพมหานคร ดำเนินการศึกษารูปแบบของโครงการ ว่าจะเป็นรถไฟฟ้ารูปแบบใด และจะลงทุนเอง หรือจะร่วมมือกับเอกชน โดยให้นำผลการศึกษาเสนอเข้าที่ประชุมคณะรัฐมนตรีอีกครั้ง และคาดว่าจะเปิดให้บริการได้ภายในปี 2561 นี้
ทั้งนี้ รถไฟฟ้าสายสีทอง ยังมีโครงการก่อสร้างในระยะที่ 2 ระยะทาง 900 เมตร ไปถึงบริเวณวัดอนงคาราม เพื่อเชื่อมต่อกับรถไฟฟ้าสายสีม่วงส่วนต่อขยาย เปิดให้บริการภายในปี 2566 เพื่ออำนวยความสะดวกการเดินทางของประชาชนในฝั่งธนบุรี และเป็นการเชื่อมต่อระบบขนส่งมวลชน รองรับการขยายตัวของรถไฟฟ้าในอนาคตด้วย

ที่มา  INN
MThai News
