ธุรกิจใหม่ไอเดียเจ๋ง! ‘แม่บ้านออนไลน์’ รับจ้างทำความสะอาดผ่านเว็บไซต์ รายได้ดี ใช้ระบบออนไลน์เป็นสื่อกลางระหว่างคุณแม่บ้านกับคุณลูกค้า
กลายเป็นอาชีพอาชีพใหม่ที่ถูกแชร์บอกต่อผ่านสื่อโซเชียลมีเดียจำนวนมาก และเป็นที่น่าจับตามองอยู่ในขณะนี้ สำหรับอาชีพแม่บ้านออนไลน์ ที่ให้บริการรับจ้างทำความสะอาดผ่านเว็บไซต์ โดยอาชีพดังกล่าว เป็นแนวคิดของคนรุ่นใหม่ ซึ่งเพิ่งเปิดตัวธุรกิจไปในงาน Startup Thailand Expo 2016 ที่ผ่านมา งานนี้ไม่รอช้า วันนี้จะพาไปรู้จักกับธุรกิจStartupที่น่าจับตามอง BeNeat รับจ้างทำความสะอาดผ่านเว็บไซต์ แม่บ้านออนไลน์ ใช้ระบบออนไลน์เป็นสื่อกลางระหว่างแม่บ้านกับลูกค้า

ทีมงาน BeNeat เปิดใจกับทีมข่าว MThai ว่า จุดเริ่มต้นของธุรกิจแม่บ้านออนไลน์ มาจากการที่เราเล็งเห็นปัญหาของคนที่ต้องการใช้บริการแบบนี้ คือไม่ได้อยากได้แม่บ้านประจำ แต่อยากได้แม่บ้านแบบชั่วคราวมาช่วยดูแลความสะอาดให้มากกว่า รวมถึงเป็นแม่บ้านที่มีคุณภาพ และไว้วางใจได้ จึงทำธุรกิจนี้ขึ้นมา เพื่อจะแก้ปัญหาดังกล่าว โดยคุณแม่บ้านของ BeNeat จะให้บริการเป็นรายชั่วโมง ขึ้นอยู่กับความต้องการของลูกค้า อัตราค่าบริการในเขตกรุงเทพฯ ชั่วโมงละ 240 บาท และจังหวัดเชียงใหม่ 180 บาท ซึ่ง BeNeatได้ให้บริการในจังหวัดเชียงใหม่เป็นหลัก และกำลังเริ่มให้บริการในกรุงเทพฯ
ทั้งนี้ ไม่ใช่ว่าใครก็สามารถเป็นคุณแม่บ้านผ่านระบบออนไลน์นี้ได้ เพราะระบบมีการคัดกรองคนอย่างดี เริ่มจากผู้ที่สนใจเป็นคุณแม่บ้าน สามารถยื่นเอกสารให้ทาง BeNeat เหมือนสมัครงานประจำทั่วไป โดยใช้สำเนาทะเบียนบ้าน และบัตรประชาชน จากนั้นจะมีการสัมภาษณ์ เมื่อผ่านการสัมภาษณ์แล้ว จะมีการตรวจสอบประวัติอาชญากรรม ถ้าผ่านทุกขั้นตอนแล้ว สุดท้ายคือจะมีการฝึกเทรนนิ่งให้ ต้องเทรนนิ่งผ่านถึงจะรับงานได้ ซึ่งปัจจุบันคุณแม่บ้าน มีทั้งนักศึกษา คุณแม่ที่มีเวลาว่าง โปรแกรมเมอร์ และคนที่มีธุรกิจส่วนตัว ส่วนใหญ่ทำเป็นอาชีพเสริมจนเป็นอาชีพอาชีพใหม่ที่ถูกแชร์บอกต่อผ่านสื่อโซเชียลมีเดียจำนวนมาก และเป็นที่น่าจับตามอง

หลายคนอาจจะยังไม่เข้าใจเกี่ยวกับการใช้บริการแม่บ้าน ผ่านระบบออนไลน์ ซึ่ง ธุรกิจนี้ได้ใช้ระบบออนไลน์ติดต่อระหว่างคุณแม่บ้าน กับคุณลูกค้า รวดเร็วตอบโจทย์คนรุ่นใหม่ ทาง BeNeat จะมีการให้บริการผ่านเเอปพลิเคชั่น อำนวยความสะดวกทั้งลูกค้าและคุณแม่บ้าน โดยระบบออเดอร์ จะส่งตรงจากลูกค้าถึงคุณแม่บ้าน
หากมีลูกค้าต้องการจ้างคนทำความสะอาด เมื่อคุณแม่บ้านเห็นงานที่ลูกค้าจองมาผ่านแอปพลิเคชั่น หากสะดวกก็สามารถรับงานได้เลย แต่ถ้าไม่สะดวกก็ไม่รับงานนั้น ซึ่งออเดอร์จะถูกส่งต่อให้คุณแม่บ้านท่านที่สะดวกต่อไป ซึ่งงานนี้จะมีความยืดหยุ่นสูงมาก ในส่วนของคุณลูกค้าเมื่ออยากหาคนช่วยดูแลความสะอาดในเวลาที่ต้องการ ก็สามารถเรียกคุณแม่บ้านได้ตลอด หากมองในแง่ของความปลอดภัยก็ไว้วางใจได้ เพราะ BeNeat มีข้อมูลทั้งฝั่งของคุณลูกค้าและคุณแม่บ้าน ทำให้สบายใจกับทั้งสองฝั่ง ทั้งตัวเเม่บ้านเอง และลูกค้าที่ใช้บริการ

ทีมงาน BeNeat ได้ฝากถึงคนที่สนใจหารายได้เสริมอยากลองเป็นแม่บ้านมืออาชีพว่า “เราเปิดกว้างไม่ว่าจะเป็นใคร ทำอาชีพอะไร เรียนจบอะไรมา ทุกๆคนก็สามารถสมัครมาอยู่ในระบบได้ทั้งหมด อาจจะเป็นอีกช่องทางที่สามารถหารายได้เสริม ซึ่งปัจจุบันใน BeNeat มีคนที่ต้องการหาเพียงรายได้เสริม แต่ผันตัวมาทำประจำเลยก็มี เพราะรายได้ดี”
เรียกได้ว่าธุรกิจนี้ สามารถเปลี่ยนมุมมองของคนได้เลยทีเดียว ซึ่งแต่ก่อนหลายคนอาจมองว่าอาชีพแม่บ้าน เป็นอาชีพของคนไม่มีทางเลือก แต่ตอนนี้กลับกลายเป็นอาชีพเสริมที่น่าสนใจ และน่าจับตามองอย่างมาก รวมทั้งยังเป็นงานที่ต้องใช้ความชำนาญสูงอีกด้วย
สำหรับใครที่สนใจสามารถติดต่อได้ที่เบอร์ 081-9512999  Email: HelloBeneat@gmail.com                                             Facebook : www.Facebook.com/BeNeatco  Website : www.BeNeat.co



MThai News
