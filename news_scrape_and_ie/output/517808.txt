เจ้าพ่อกาสิโนรายใหญ่จากสหรัฐ ที่เปิดแหล่งกาสิโนแห่งใหม่ในมาเก๊า เชื่อ  เศรษฐกิจ  ที่ซบเซาของจีนจะไม่กระทบกับธุรกิจการพนันมากนัก
มาเก๊า  ได้ชื่อว่าเป็นลาสเวกัสแห่งเอเชีย ซึ่งการพนันกลายเป็นธุรกิจทำเงินในเขตการบริหารพิเศษของจีนแห่งนี้ ที่ดึงดูดนักท่องเที่ยวและเงินจำนวนมหาศาลในแต่ละปี ขณะที่ธุรกิจการพนันทำรายได้ลดลงติดต่อกันเป็นเดือนที่ 26 แล้ว ผู้ประกอบการกาสิโนยังคงมองการลงทุนในมาเก๊าว่าเป็นการลงทุนระยะยาว

สตีฟ วินน์  เจ้าของบ่อนกาสิโนรายใหญ่จากสหรัฐ อาจต้องอาศัยโชคอยู่บ้าง หลังจากที่เขาเปิดตัวโครงการ วินน์ พาเลส มูลค่ากว่า 1 แสน 5 หมื่นล้านบาท ในมาเก๊า ที่ซึ่งการเติบโตชะลอตัวลงหลังธุรกิจการพนันเติบโตอย่างมากตลอดหลายปีที่ผ่านมา ในการสัมภาษณ์ก่อนหน้าการเปิดตัวกาสิโนแห่งใหม่อย่างเป็นทางการ วินน์ทราบดีว่า ช่วงเวลาแห่งความรุ่งเรืองของมาเก๊าได้ผ่านไปแล้ว แต่เขายังคงมองที่นี่ในแง่บวก
เขากล่าวว่า สิ่งที่เกิดขึ้นในมาเก๊าในปีก่อนหน้านี้มีความแปลกประหลาด ทั้งจำนวนรายได้ อัตราการเติบโตเป็นสิ่งที่ไม่เคยเกิดขึ้นมาก่อนและนับเป็นประวัติศาสตร์ และในหลายกรณีมันไม่ใช่เรื่องผิดธรรมดาเท่านั้น แต่มันแปลกประหลาดมาก สิ่งที่เกิดขึ้นตอนนี้คือ ชุมชนในมาเก๊าที่กำลังเติบโต และการขยายตัวแสดงให้เห็นถึงรูปแบบทั่วไปของพฤติกรรมมนุษย์

กาสิโนแห่งใหม่เกิดขึ้นหลังจากวินน์เปิดกาสิโนแห่งแรกในมาเก๊าเมื่อ 10 ปีก่อน ห้องพักกว่า 1,700 ห้อง ได้รับการตกแต่งด้วยสีทอง ที่จับทำเป็นรูปเลข 8 ในแนวนอน ซึ่งเป็นเลขนำโชคของชาวจีน ห้องพักบางห้องประดับด้วยจานทองคำ อ่างล้างหน้าทำจากคริสตัลสลักด้วยมือ เตียงในห้องเพนต์เฮาส์ใช้ผ้าปูที่ทำมาจากผ้าลินินอิตาลี ที่ทอด้วยเส้นด้ายถึง 800 เส้นต่อตารางนิ้ว
นักท่องเที่ยวสามารถท่องเที่ยวโดยรอบบึงน้ำด้วยกระเช้าเคเบิ้ล โดยใช้เวลา 10 นาที และชมการแสดงน้ำพุที่ประดับด้วยไฟแอลอีดีกว่า 2 พันดวง ประกอบเพลงซิมโฟนี่ หมายเลข 5 ของบีโธเฟ่น เพลงจีนร่วมสมัย และเพลงอื่นๆ
วินน์  กล่าวว่า แม้การชะลอตัวทางเศรษฐกิจของจีนอาจกระทบต่อการใช้จ่ายของลูกค้า แต่เขาก็ยุ่งเกินกว่าที่จะให้ความสนใจกับสิ่งที่เกิดขึ้นกับรัฐบาลจีน ซึ่งนโยบายของรัฐบาลกลางแทบไม่มีผลต่อเรา เนื่องจากตอนนี้เราอยู่ในช่วงของการให้บริการด้วยความเชื่อมั่นว่า หากเราทำได้ดี พรุ่งนี้จะดีกว่าวันนี้ ในระยะยาว เศรษฐกิจจีนจะกระทบต่อลูกค้าของเขาทุกคน แต่ในแง่วันต่อวัน มันไม่กระทบมากนัก เราจึงไม่สามารถเปรียบเทียบกับความต้องการได้ในขณะนี้
ผู้นำพรรคคอมมิวนิสต์จีนต้องการให้มาเก๊า ซึ่งเป็นพื้นที่แห่งเดียวในจีนที่อนุญาตให้มีการเล่นการพนัน ยกเลิกความเชื่อถือในสิ่งที่เรียกว่า “นักพนันวีไอพี” ซึ่งเคยกระทำการทุจริตต่อเจ้าหน้าที่รัฐบาลจีนแผ่นดินใหญ่ หรือผู้บริหารบริษัทรัฐวิสาหกิจ และเปลี่ยนเป็นสถานที่ท่องเที่ยวปลอดการพนัน
เพื่อดึงดูดกลุ่มคนชั้นกลางและช่วยเปลี่ยนเมืองแห่งนี้ให้เป็นจุดหมายปลายทางด้านการท่องเที่ยวที่มีชื่อเสียงของเอเชีย ที่มีรูปแบบการท่องเที่ยวที่มีความยั่งยืน ต่อความกังวลเรื่องการเคลื่อนย้ายทุน รัฐบาลจีนได้ทำการตรวจสอบนักพนันระดับวีไอพีที่ต้องสงสัยว่าใช้มาเก๊าเป็นแหล่งฟอกเงินเพื่อเคลื่อนย้ายเงินออกจีนแผ่นดินใหญ่ อย่างละเอียด
แกรนต์ โกเวิร์ตเซน ผู้อำนวยการบริหารสถาบันการเงิน ยูเนียน เกมมิ่ง ซีเคียวริตี้ เอเชีน  กล่าวว่า การปราบปรามการทุจริตเป็นหนึ่งในหลายปัจจัยที่กระทบต่อมาเก๊า การชะลอตัวของเศรษฐกิจจีนก็เป็นส่วนหนึ่ง เป็นเรื่องยากที่จะแบ่งได้ว่า การทุจริตลดลงเท่าใด เศรษฐกิจชะลอตัวลงเท่าใด และนักพนันเดินทางไปยังประเทศอื่นๆ เช่น เกาหลีใต้และญี่ปุ่นมากแค่ไหน สิ่งต่างๆ เหล่านี้ ส่งผลให้ตลาดการพนันของมาเก๊าลดลงจาก 1.62 ล้านล้านบาท เหลือ 1 ล้านล้านบาท สิ่งที่เราคาดเดามีความเกี่ยวข้องกับการทุจริต และการชะลอตัวของเศรษฐกิจ และรวมถึงแนวโน้มด้านการท่องเที่ยวทั่วเอเชีย
ในการส่งสัญญาณด้านการควบคุมการเติบโตของธุรกิจการพนัน หน่วยงานรัฐบาลของมาเก๊าอนุญาตให้วินน์ เพิ่มโต๊ะพนันได้ 150 โต๊ะ ซึ่งน้อยกว่าโครงการกาสิโนก่อนของบริษัทที่มี 250 โต๊ะ โดยโครงการใหม่จะมีโต๊ะพนันในช่วงเปิดตัว 350 โต๊ะ ซึ่งรวมถึงโต๊ะเดิมจำนวน 250 โต๊ะ จากโครงการก่อน โดยจะมีโต๊ะประมาณ 50-60 โต๊ะ ไว้บริการสำหรับลูกค้าวีไอพี ส่วนที่เหลือสำหรับลูกค้าทั่วไป
หน่วยงานด้านการควบคุมธุรกิจการพนันของทางการมาเก๊า เริ่มประกาศการควบคุมการเพิ่มโต๊ะพนันมาตั้งแต่ปี 2556 ในกาสิโนทั้ง 6 แห่ง โดยจำกัดการเพิ่มไม่ให้เกินปีละร้อยละ 3

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
