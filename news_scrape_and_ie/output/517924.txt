รมว.พลังงาน  ย้ำ เดินหน้าสร้าง โรงไฟฟ้ากระบี่  แม้ล่าช้า ด้าน ส.อ.ท. ยัน สนับสนุนโรงไฟฟ้าถ่านหินสะอาด
พล.อ.อนันตพร กาญจนรัตน์ รัฐมนตรีว่าการกระทรวงพลังงาน กล่าวยอมรับว่า จากกรณีที่ นางเรณู เวชรัชต์พิมล กรรมการไตรภาคีสัดส่วนภาคประชาชน ได้ลาออกจากคณะกรรมการไตรภาคีเพื่อพิจารณาโรงไฟฟ้าถ่านหิน จ.กระบี่ ซึ่งตามกำหนดผลการศึกษาจะแล้วเสร็จในเดือนกันยายนนี้ อาจส่งผลให้ผลการพิจารณาล่าช้าออกไปบ้าง

แต่ยืนยันว่า จะเดินหน้าก่อสร้างโรงไฟฟ้าถ่านหินกระบี่ตามเดิม โดยคำนึงถึงความสมดุลของผู้ใช้พลังงาน ผู้ประกอบการ และสิ่งแวดล้อมเป็นหลัก ทั้งนี้ ทางสำนักนายกรัฐมนตรีจะเป็นผู้ที่มีอำนาจในการดูแลเรื่องดังกล่าว ซึ่งเชื่อว่า ท้ายที่สุดจะมีการแต่งตั้งคนใหม่ขึ้นมาแทนเพื่อให้องค์ประชุมครบและทำงานได้ต่อไป
ด้าน นายวีรศักดิ์ โฆสิตไพศาล รองประธาน ส.อ.ท. กล่าวว่า ส.อ.ท. มีนโยบายสนับสนุนการก่อสร้างโรงไฟฟ้าถ่านหินสะอาดที่ใช้เทคโนโลยีสูง เพื่อลดผลกระทบต่อสิ่งแวดล้อม เพราะเชื่อว่าจะทำให้เกิดเสถียรภาพในการผลิตไฟฟ้าและต้นทุนการผลิตดีขึ้น เกิดการกระจายเชื้อเพลิงให้มีความสมดุล โดย ส.อ.ท. มองว่า การก่อสร้างโรงไฟฟ้าถ่านหินกระบี่ยังอยู่ในแผนของภาครัฐ ที่จะสนับสนุนการใช้เทคโนโลยีถ่านหินสะอาด

ที่มา  INN
MThai News
