ของดีหน้าฝน! ชาวดอยสะเก็ด จังหวัดเชียงใหม่เก็บ  ‘เห็ดป่า’  ขาย สร้างรายได้ไม่ต่ำกว่า 2,000 บาทต่อวัน
ชาวบ้านหนองบัว อ.ดอยสะเก็ด จ.เชียงใหม่ เข้าป่าเก็บเห็ดที่ผุดขึ้นมาตามฤดูกาลช่วงหน้าฝน ทั้ง เห็ดโคน เห็ดไข่ห่าน ที่ชาวบ้านในภาคเหนือนิยมบริโภค นำมาวางขายริมถนนเชียงใหม่-เชียงราย หน้าทางเข้าเขื่อนแม่กวงอุดมธารา อ.ดอยสะเก็ด มีมากกว่า 10 ราย จนกลายเป็นตลาดนัดเห็ดป่าเป็นที่รู้จักของชาวบ้านและผู้ใช้ถนนเส้นทางดังกล่าว

สำหรับเห็ดป่าที่เก็บมาได้ ชาวบ้านจะนำมาล้างทำความสะอาดให้น่ารับประทาน และนำมาใส่ในจานวางขายให้กับประชาชนที่สัญจรผ่านไปมาในราคาจานละ 50 บาท แต่ละรายซื้อคนละ 3 – 4 จาน เพื่อนำไปปรุงอาหารประเภทน้ำพริกหรือแกงเห็ดรับประทาน ซึ่งเห็ดของที่นี่รับรองความปลอดภัยจากคนเก็บมีความชำนาญไม่ต่ำกว่า 10 ปี สร้างรายได้ให้กับชาวบ้านแต่ละรายวันละไม่ต่ำกว่า 2,000 บาท หรือ รวมแล้วนับหมื่นบาท

แต่ละวันชาวบ้านที่นี่จะตื่นตั้งแต่เช้ามืด ขี่รถจักรยานยนต์นำไปจอดในป่า และเดินเท้าเข้าไปอีกหลายกิโลเมตรเพื่อเก็บเห็ดในป่า ที่ออกตามธรรมชาติในพื้นที่ป่าที่ยังอุดมสมบูรณ์ แต่ละคนเก็บเห็ดได้ไม่ต่ำกว่า 10 กิโลกรัม ทำให้ชาวบ้านมีรายได้ จากการเก็บเห็ดขายทุกวัน จนกว่าจะหมดฤดูกาล นอกจากนั้นชาวบ้านก็ยังเก็บหน่อไม้และพืชผักสวนครัวนำมาวางขายอีกด้วย ทำให้ชาวบ้านมีรายได้ ไม่ต้องไปรับจ้างขายแรงงานไกลบ้าน

