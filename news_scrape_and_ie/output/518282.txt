การบินไทย   แจ้ง เตือนผู้โดยสาร เรื่องห้ามเปิดใช้งาน มือถือซัมซุง รุ่น  Galaxy Note 7  บนเครื่องบิน และห้ามโหลดไว้ใต้ท้องเครื่องบิน
วันที่ 10 ก.ย.59 เรืออากาศเอก ปรารถนา พัฒนศิริ ผู้อำนวยการใหญ่ฝ่ายความปลอดภัย ความมั่นคงและมาตรฐานการบิน บริษัท การบินไทย จำกัด (มหาชน) เปิดเผยว่า จากกรณีที่มีการประกาศเรียกคืนผลิตภัณฑ์และระงับการจำหน่ายโทรศัพท์ ซัมซุง รุ่น Galaxy Note 7 ทั่วโลกนั้น เพื่อความปลอดภัยของผู้โดยสารทุกท่าน การบินไทย ขอความร่วมมือจากผู้โดยสารที่ใช้งานสมาร์ทโฟนรุ่นดังกล่าว ไม่เปิดใช้งานหรือชาร์จระหว่างเดินทางอยู่บนเครื่องบิน และไม่เก็บสมาร์ทโฟนของท่านไว้ในสัมภาระที่ฝากไปกับอากาศยาน (โหลดใต้ท้องเครื่องบิน)

นอกจากนี้ หากท่านพบว่า อุปกรณ์อิเล็กทรอนิกส์ใด ๆ ของท่าน แตกหักเสียหาย มีอุณหภูมิสูงขึ้นอย่างผิดปกติ มีควัน สูญหายระหว่างเที่ยวบินหรือหลุดหายเข้าไปในช่องว่างระหว่างที่นั่ง ขอความกรุณาแจ้งพนักงานต้อนรับบนเครื่องบินให้ทราบทันที
ทั้งนี้ ข้อกำหนดดังกล่าวเป็นไปตามมาตรฐานความปลอดภัยสูงสุดของบริษัทฯ และยังเป็นข้อกำหนดของสำนักงานบริหารความปลอดภัยด้านการบินของสหภาพยุโรป (European Aviation Safety Agency : EASA) อีกด้วย ซึ่งผู้โดยสารสามารถดูรายละเอียดเพิ่มเติม เกี่ยวกับกรณีดังกล่าวได้ที่ www.thaiairways.com หรือ สอบถามข้อมูลได้ที่ THAI Contact Center 0-2356-1111 ตลอด 24 ชั่วโมง
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News

