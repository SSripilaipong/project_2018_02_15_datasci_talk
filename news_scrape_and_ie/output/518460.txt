รองปลัดกระทรวงคมนาคม เผย ประชุม  ‘รถไฟไทย-จีน’  ครั้งที่ 14 วันที่ 19-21 ก.ย.นี้ คาดเส้นทางกทม.-โคราช ช่วงแรกสร้างในปีนี้
นายพีระพล ถาวรสุภเจริญ รองปลัดกระทรวงคมนาคม  เปิดเผยกับสำนักข่าว ไอ.เอ็น.เอ็น. ว่า ในวันที่ 19-21 กันยายนนี้ จะมีการประชุมโครงการถไฟไทย-จีน ครั้งที่ 14 ซึ่งสาระสำคัญจะอยู่ที่การหารือในแต่ละสัญญา ก่อนที่จะเสนอให้ที่ประชุมคณะรัฐมนตรีพิจารณาและลงนาม

ขณะที่ความคืบหน้าโครงการรถไฟความเร็วสูงเส้นทางกรุงเทพฯ – โคราช ล่าสุด จีนได้ส่งรายละเอียดในช่วงที่ 1 ให้การรถไฟแห่งประเทศไทย (ร.ฟ.ท.) พิจารณาแล้ว ส่วนแบบช่วงที่ 2 จะส่งมาในเดือนพฤศจิกายน แบบช่วงที่ 3 เดือนธันวาคม และแบบช่วงที่ 4 เดือนกุมภาพันธ์ 2560
โดยคาดว่าจะเริ่มการก่อสร้างได้ภายในปีนี้ สำหรับช่วงแรกของโครงการ นอกจากนี้เรื่องของการเวนคืนที่ดินอยู่ระหว่างการเตรียมพระราชกฤษฎีกาเวนคืนที่ดิน ซึ่งขอย้ำว่าไม่ใช่พื้นที่ทั้งหมด ส่วนใหญ่จะเป็นพื้นที่บริเวณทางโค้งและสถานี พร้อมมองว่าเรื่องดังกล่าวไม่จำเป็นต้องใช้อำนาจมาตรา 44
นายพีระพล  กล่าวอีกว่า โครงการรถไฟทางคู่เส้นทางมาบกะเบา – ชุมทางถนนจิระ จะเสนอเข้าสู่ที่ประชุมคณะรัฐมนตรีได้ในสัปดาห์หน้า ส่วนโครงการการก่อสร้างรถไฟรางคู่ช่วงประจวบฯ – ชุมพร ระยะทาง 167 กิโลเมตร อยู่ระหว่างการพิจารณาของรองนายกรัฐมนตรี นายสมคิด จาตุศรีพิทักษ์ โดยคาดว่าจะเปิดประกวดราคาได้ไม่เกินต้นเดือนตุลาคม

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
