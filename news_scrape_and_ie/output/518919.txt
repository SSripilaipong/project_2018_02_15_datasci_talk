“บิ๊กตู่”  เป็นประธานพิธีเริ่มงานก่อสร้างโครงการพัฒนาท่าอากาศยานสุวรรณภูมิ (ปีงบประมาณ 2554-2560)
บริษัท ท่าอากาศยานไทย จำกัด (มหาชน) หรือ ทอท.  จัดพิธีเริ่มงานก่อสร้างโครงการพัฒนาท่าอากาศยานสุวรรณภูมิ (ปีงบประมาณ 2554-2560) โดยมี พล.อ.ประยุทธ์ จันทร์โอชา นายกรัฐมนตรี เป็นประธานในพิธีฯ และทางด้านนายอาคม เติมพิทยาไพสิฐ รัฐมนตรีว่าการกระทรวงคมนาคม จะกล่าวรายงานถึงโครงการดังกล่าว ณ บริเวณด้านทิศใต้ อาคารผู้โดยสาร ท่าอากาศยานสุวรรณภูมิ

ทั้งนี้ โครงการดังกล่าวจะเพิ่มขีดความสามารถของท่าอากาศยานสุวรรณภูมิ ขยายการรองรับผู้โดยสารจาก 45 ล้านคนต่อปีเป็น 60 ล้านคนต่อปี ในปี 2562 และบรรเทาความแออัดของผู้โดยสาร และเที่ยวบินที่เพิ่มขึ้นอย่างต่อเนื่อง ภายใต้วงเงินลงทุน 62,503.214 ล้านบาท (รวมสำรองราคาและปริมาณงานเปลี่ยนแปลง 10% ภาษีมูลค่าเพิ่ม 7% และดอกเบี้ยระหว่างการก่อสร้าง 1,761.600 ล้านบาท) ระยะเวลาดำเนินการ 6 ปี
โดยที่ผ่านมา นายสมคิด จาตุศรีพิทักษ์ รองนายกรัฐมนตรี ได้เป็นประธานในพิธีลงนามในสัญญาจ้างก่อสร้างโครงการดังกล่าวร่วมกับบริษัทเอกชน 3 บริษัท โดยแบ่งเป็น 3 สัญญา คือ 1. สัญญางานโครงสร้างและระบบหลัก 2. สัญญางานจ้างก่อสร้างระบบสาธารณูปโภค และ 3. สัญญางานจ้างที่ปรึกษาควบคุมการก่อสร้าง
ซึ่งโครงการนี้เป็นต้นแบบของการนำระบบโครงการความโปร่งใสในการก่อสร้างภาครัฐ มีคณะกรรมการติดตามและตรวจสอบการใช้จ่ายงบประมาณภาครัฐ, ตัวแทนจากสำนักงานการตรวจเงินแผ่นดิน เข้าร่วมสังเกตการณ์เพื่อความโปร่งใสด้วย

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
