ความคืบหน้ากรณีพนักงานเอไอเอสนำข้อมูลส่วนตัวของลูกค้าไปขาย วันนี้ทาง กสทช. ได้เรียกผู้เสียหาย และตัวแทนจากเอไอเอสเข้าชี้แจงข้อมูล พร้อมนัดประชุมคณะกรรมการสอบสวนข้อเท็จจริง หากพิสูจน์ได้ว่า บริษัทเกี่ยวข้อง ก็อาจมีโทษสูงสุด คือยึดใบอนุญาตประกอบกิจการโทรคมนาคม
แต่เบื้องต้น อาจยังไม่ทราบผลในวันนี้ ขณะที่เมื่อช่วงเช้าทางผู้เสียหายได้เข้ายื่นหนังสือต่อ กสทช. โดยอยากให้ตรวจสอบกระบวนการทำงาน และจรรยาบรรณของบริษัท ที่จำเป็นต้องรักษาข้อมูลความลับของลูกค้าไว้ แต่กลับมีการละเมิดสิทธิส่วนบุคคล รวมทั้งยังพบข้อมูลการใช้บริการอีก 100 หมายเลข ที่ข้อมูลรั่วไหลและถูกเปิดเผยในลักษณะเดียวกัน

‘กสทช.’  ตั้งคณะกรรมการสอบ  AIS  พร้อมขู่ค่ายมือถือ หากเปิดเผยข้อมูลลูกค้า โทษสูงสุดยึดใบอนุญาต
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (เลขาธิการ กสทช.) เปิดเผยว่า จากกรณีที่มีผู้โพสต์ข้อความลงเว็บไซต์พันทิปว่ามีพนักงาน AIS นำข้อมูลลูกค้าไปให้บุคคลภายนอกนั้น

ในวันนี้ (14 ก.ย. 2559) สำนักงาน กสทช. ได้ตั้งคณะกรรมการสอบข้อเท็จจริงในเรื่องดังกล่าวแล้ว พร้อมทั้งส่งหนังสือกำชับไปยังผู้ประกอบการโทรศัพท์เคลื่อนที่ทุกรายหากเปิดเผยข้อมูลลูกค้าจะมีความผิดตามมาตรา 74 แห่งพ.ร.บ.ประกอบกิจการโทรคมนาคม พ.ศ. 2544 โดยมีโทษสูงสุดจำคุกไม่เกิน 2 ปี
ในส่วนของผู้ประกอบการก็อาจมีความผิดในทางปกครองตามประกาศ มาตรการคุ้มครองสิทธิของผู้ใช้บริการโทรคมนาคมเกี่ยวกับข้อมูลส่วนบุคคล สิทธิในความเป็นส่วนตัว และเสรีภาพในการสื่อสารถึงกันโดยทางโทรคมนาคม ซึ่งโทษสูงสุดถึงขั้นยึดใบอนุญาตประกอบกิจการ

MThai News
