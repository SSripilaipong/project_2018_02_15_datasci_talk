“บุญทรง”  รอเอกสารเรียกค่าเสียหายจากพาณิชย์ ก่อนยื่นทุเลาคำสั่ง มั่นใจขาย ข้าวจีทูจี ทำอย่างถูกต้อง จ่อฟ้องกลับผู้เกี่ยวข้องทั้งหมด
นายบุญทรง เตริยาภิรมย์ อดีตรัฐมนตรีว่าการกระทรวงพาณิชย์ เปิดเผยผ่าน facebook ส่วนตัวว่า หลังจากรัฐมนตรีว่าการกระทรวงพาณิชย์ และ ปลัดกระทรวงพาณิชย์ ลงนามในหนังสือบังคับทางปกครองเรียกร้องค่าเสียหายจากการขายข้าวแบบจีทูจีเมื่อวานนี้ ซึ่งตอนนี้กำลังรอเอกสารจากกระทรวงพาณิชย์แจ้งมาอย่างเป็นทางการก่อน จากนั้นจะยื่นขอทุเลาคำสั่งและไต่สวนฉุกเฉิน เชื่อว่าศาลจะรับคำร้องเพราะถือเป็นสิทธิ์ในการพิสูจน์ว่าคำสั่งออกมาโดยชอบ และมีกระบวนการครบถ้วนตามกฎหมายหรือไม่

และยืนยันว่า จะฟ้องกลับทั้งทางอาญาและทางแพ่งกับผู้เกี่ยวข้องทั้งหมด ตามสิทธิ์ที่จะทำได้เพราะการนำมาตรา 44 มาใช้ ทั้ง ๆ ที่มีกฎหมายที่จะดำเนินการได้ตามขั้นตอนอยู่แล้ว ถือเป็นการลัดขั้นตอนเร่งรัดให้ผู้เกี่ยวข้องดำเนินการตามที่รัฐบาลตั้งธงไว้ รวมทั้งการที่นายกรัฐมนตรีมอบหมายให้รัฐมนตรีลงนามแทน
ทั้งที่ตาม พ.ร.บ. เรียกให้ชดใช้ความผิดทางละเมิดในระดับรัฐมนตรีกำหนดให้นายกรัฐมนตรีเป็นผู้ลงนามเท่านั้น ก็เป็นเรื่องที่นายกฯ ต้องชี้แจงในชั้นศาลด้วย พร้อมกับบอกว่าคดีนี้เป็นคนล่ะส่วนกับคดีของอดีตนายกฯ ยิ่งลักษณ์ ชินวัตร ซึ่งถูกฟ้องความผิดตาม ม.157 ไม่เกี่ยวข้องกับเรื่องทุจริต จึงไม่ควรนำมาเชื่อมโยงกัน เพราะจะไม่เป็นธรรมกับอดีตนายกฯ
พร้อมทั้งระบุว่าที่ผ่านมา ไม่เคยได้รับความเป็นธรรมจากฝ่ายปกครอง โดยไม่มีการฟังคำชี้แจงใด ๆ และการใช้สำนวนของ ป.ป.ช. มาเป็นหลักในการฟ้องเรียกค่าเสียหาย ก็เป็นการใช้สำนวนเดียวกับคดีอาญาที่ยังอยู่ในกระบวนการไต่สวนของศาลฎีกา แผนกคดีอาญาของผู้ดำรงตำแหน่งทางการเมือง เป็นเรื่องที่ไม่ถูกต้อง
จึงหวังว่าจะได้รับความเป็นธรรมจากศาล โดยยืนยันว่า การดำเนินการที่ผ่านมาไม่มีความเสียหายใด ๆ เกิดขึ้นในการระบายข้าว ซึ่งกรมการค้าต่างประเทศได้ทำสัญญา มีการระบุตัวเลข และได้รับการชำระเงินครบถ้วนสมบูรณ์ จึงมั่นใจว่าสิ่งที่ทำไป บริสุทธิ์ และโปร่งใส

ที่มา  INN
MThai News
