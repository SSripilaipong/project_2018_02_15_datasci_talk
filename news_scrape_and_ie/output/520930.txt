ชาวบ้านในจังหวัดพะเยา พลิกวิกฤตให้เป็นโอกาสหลังเกิดภาวะน้ำท่วมหนัก ออก  หาปลาขาย  สร้างรายได้ 600 – 3,500 บาทต่อวัน
ผู้สื่อข่าวรายงานว่า ชาวบ้านในพื้นที่ ตำบลดงสุวรรณ และ ตำบลห้วยลาน อำเภอดอกคำใต้ และตำบลห้วยแก้ว อำเภอภูกามยาว จังหวัดพะเยา จำนวนมาก  ต่างออกหาปลาด้วยวิธีการยกยอกันอย่างคึกคัก หลังเกิดภาวะน้ำท่วมในพื้นที่นาข้าวและพื้นที่ลำคลองต่างๆ โดยชาวบ้านส่วนใหญ่ ต่างเลือกใช้อุปกรณ์หาปลาคือยอในการใช้จับปลา ซึ่งปลาที่ได้จะมีหลากหลายชนิด และสามารถหาปลาได้เป็นจำนวนมาก โดยในแต่ละรายสามารถหาปลาได้ต่อวันมากกว่า 10 กิโลกรัม และนำออกจำหน่ายสร้างรายได้เป็นอย่างดี

นางจันทร์เพ็ญ เจนใจ ชาวบ้านในหมู่ที่ 4 ตำบลห้วยแก้ว อำเภอภูกามยาว ระบุว่า เมื่อ 2 วันที่ผ่านมา ตนเองสามารถหาปลาได้มากถึง 65 กิโลกรัมต่อวัน ซึ่งเป็นช่วงน้ำมาใหม่ๆ ตอนน้ำท่วมรอบที่สอง และในวันนี้ สามารถหาได้มากกว่า 10 กิโลกรัมแล้ว โดยตนเองจะจำหน่ายในราคากิโลกรัมละ 60 บาท ซึ่งจะจำหน่ายบริเวณที่ตนเองหาปลาเลย  โดยจะมีคนเดินทางแวะมาซื้อกันอย่างคึกคัก ตนเองจะออกหาปลาทุกวัน ซึ่งก็สามารถสร้างรายได้ต่อวันมากกว่า 600 บาทและสูงสุดถึง 3,500 บาทเลยทีเดียว ถือว่าเป็นรายได้ที่ดีมาก

สำหรับภาวะน้ำท่วมในพื้นที่ช่วงนี้ ส่งผลให้ชาวบ้านจำนวนมากออกหาปลากันอย่างคึกคัก และสามารถหาปลาได้เป็นจำนวนมาก ซึ่งตลอดเส้นทางริมถนนที่อยู่ใกล้กับสถานที่ถูกน้ำท่วม จะมีผู้คนที่เดินทางผ่านมาแวะรอหาซื้อปลาที่ชาวบ้านออกหากันเป็นจำนวนมาก


MThai News
