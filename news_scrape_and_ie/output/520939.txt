รัฐมนตรีว่าการกระทรวงพาณิชย์ สั่งจับตาราคาผัก ช่วงเทศกาล  กินเจ  ห่วงปรับสูงขึ้น
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า ได้สั่งการให้กรมการค้าภายใน ติดตามสถานการณ์ราคาผัก และปริมาณผลผลิตที่จะเข้าสู่ตลาดในช่วงเทศกาลกินเจที่กำลังจะมาถึง ซึ่งคาดว่าปริมาณผักจะมีปริมาณเพียงพอ แต่อย่างไรก็ตาม ราคาผักอาจปรับตัวสูงขึ้นตามปริมาณผลผลิตที่เข้าสู่ตลาดในแต่ละวัน และความต้องการของประชาชนที่สูงขึ้น ซึ่งหากประชาชนพบเห็นหรือไม่ได้รับความเป็นธรรมในการซื้อสินค้าและบริการ สามารถแจ้งได้ที่สายด่วนกรมการค้าภายใน 1569 หรือ สำนักงานพาณิชย์จังหวัดได้ทั่วประเทศ

สำหรับแนวโน้มสถานการณ์ผัก จากการสอบถามกับเกษตรกรผู้ปลูกผักในพื้นที่ภาคกลางและภาคตะวันตก พบว่า ยังมีผักที่เกษตรกรปลูกไว้รอเก็บเกี่ยวออกสู่ตลาดในช่วงเทศกาลกินเจ ประกอบกับในช่วงเดือนตุลาคม ภาวะฝนจะเบาบางลงจึงไม่น่าส่งผลกระทบต่อความเสียหายของผัก คาดว่าปริมาณผักในช่วงเทศกาลกินเจจะมีปริมาณเพียงพอ
รัฐมนตรีว่าการกระทรวงพาณิชย์ ยังกล่าวด้วยว่า กระทรวงพาณิชย์ยังเฝ้าติดตามสถานการณ์น้ำท่วมในพื้นที่อย่างใกล้ชิด ดูแลให้สินค้าอุปโภคบริโภคมีปริมาณเพียงพอกับความต้องการไม่ขาดแคลน และกำชับไม่ให้เกิดการเอารัดเอาเปรียบประชาชนผู้บริโภคโดยเด็ดขาด

ที่มา  INN
ภาพจาก health.mthai
MThai News
