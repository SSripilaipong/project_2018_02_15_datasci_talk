รัฐมนตรีว่าการกระทรวงพาณิชย์ สั่งจับตาผักแพงกินเจ ดึงตลาดกระจายผลผลิตให้ประชาชนทั่วประเทศ

นางอภิรดี ตันตราภรณ์  รัฐมนตรีว่าการกระทรวงพาณิชย์ เปิดเผยว่า ได้สั่งการให้กรมการค้าภายใน ติดตามสถานการณ์ราคาผัก และปริมาณผลผลิตที่จะเข้าสู่ตลาด ในช่วงเทศกาลกินเจที่กำลังจะมาถึงอย่างใกล้ชิด เพื่อให้มีปริมาณเพียงพอและมีราคาไม่สูงเกินไป โดยได้มีประสานกับตลาดสดในความส่งเสริมของกรมการค้าภายใน จัดกิจกรรมเพื่อเชื่อมโยงผักสดจากแหล่งผลิต กระจายไปสู่ผู้บริโภค
สำหรับตลาดใน กทม. จะจัดที่ตลาดศูนย์การค้ามีนบุรี ตลาดอ่อนนุชเฟรชมาร์ท ตลาดยิ่งเจริญ และตลาดแฮปปี้แลนด์ และส่วนภูมิภาคจัดที่ตลาดศูนย์การค้ากำแพงเพชรตลาดบางลำพู จังหวัดขอนแก่น ตลาดศูนย์การค้ารังสิต จังหวัดปทุมธานี และตลาดเสรี จังหวัดนครปฐม ตลาดกลางผักและผลไม้ในภูมิภาค 3 จังหวัด 3 แห่ง ได้แก่ ตลาดศรีนคร จังหวัดนครสวรรค์ ตลาดไท และตลาดย่าโม รวมทั้งที่ ศาลเจ้าแม่ลิ้มกอเหนี่ยว จังหวัดปัตตานี ด้วย
ที่มา :  INN
MThai News
ผักสด เริ่มปรับราคาขึ้น รับเทศกาลกินเจประจำปี 2559 ระหว่างวันที่ 1 – 9 ตุลาคม นี้
วันนี้ (23 ก.ย. 59) มีรายงานว่า ยิ่งใกล้เทศกาลกินเจประจำปี 2559 ที่จะมีขึ้นระหว่างวันที่ 1 – 9 ตุลาคม ทำให้ราคาผักสดเริ่มปรับราคาขึ้นรับกับความต้องการของผู้บริโภคที่คาดว่า จะใช้ผักสดมากกว่าปกติถึง 5 เท่า จากปัจจุบัน
ทั้งนี้ ราคาขายผักสดในตลาดภาษีซุง แหล่งจับจ่ายสำคัญของ จ.ชัยนาท ในเช้าวันนี้ ซึ่งเหลือเวลาอีกเพียง 7 วัน ที่จะเข้าสู่เทศกาลกินเจ ซึ่งเป็นเทศกาลของคนไทยเชื้อสายจีน จะหันมารับประทานอาหารที่ปรุงจากผักเป็นหลัก ซึ่งทุกปีจะมีความต้องการผักมากขึ้นจากเวลาปกติมากถึง 5 เท่าตัว

โดยเช้าวันนี้ราคาผักสดหลายชนิดที่นิยมใช้ในเทศกาลกินเจเริ่มมีการปรับราคาขึ้นเช่น
ผักคะน้า ราคากิโลกรัมละ 30 บาท ปรับขึ้น 5 บาทต่อกิโลกรัม
ผักบุ้งจีน กิโลกรัมละ 15 บาท
ผักกวางตุ้ง กิโลกรัมละ 25 บาท
หัวไชเท้า กิโลกรัมละ 20 บาท
ยอดฟักทอง กิโลกรัมละ 50 บาท
ผักกาดขาว กิโลกรัมละ 40 บาท
กระหล่ำปลี กิโลกรัมละ 20 บาท
เฉลี่ยมีการปรับขึ้น 5 – 10 บาทต่อกิโลกรัม ในทุกรายการ โดยแม่ค้าผักสดเปิดเผยว่า ราคาผักสดมีแนวโน้มจะปรับขึ้นอีกในช่วง 2 – 3 วัน ก่อนเริ่มเทศกาลกินเจซึ่งถือว่าเป็นเรื่องปกติของเทศกาลกินเจ ที่ราคาผักจะปรับขึ้นตามความต้องการของตลาด

MThai News
