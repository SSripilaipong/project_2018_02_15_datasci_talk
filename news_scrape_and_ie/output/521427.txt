กยท. เผย อินเดียเตรียมรับซื้อ  “ยางพารา”  ไทยเดือนละไม่ต่ำกว่า 10,000 ตัน ส่งออกได้ตั้งแต่ต้นเดือน ต.ค. 2559 เป็นต้นไป
นายธีธัช สุขสะอาด ผู้ว่าการการยางแห่งประเทศ ไทย (กยท.) เปิดเผยว่า กยท.ประสานเจรจาระหว่างผู้ประกอบการยางพาราของไทย กับคณะนักธุรกิจผู้ผลิตล้อยางรายใหญ่ และสมาคมผู้ผลิตผลิตภัณฑ์ยางของประเทศอินเดีย โดยอินเดียจะรับซื้อยางจากประเทศไทยไม่น้อยกว่าเดือนละ 10,000 ตันสำหรับรายใหญ่ ส่วนรายย่อยที่เป็นสมาชิกของสมาคมผู้ผลิตผลิตภัณฑ์ยางจะรับซื้อประมาณเดือนละ 1,000 ตัน ซึ่งจะรับซื้อและส่งออกได้ตั้งแต่ต้นเดือนตุลาคม 2559 เป็นต้นไป

ทั้งนี้ อินเดียมีความต้องการยางพาราเพื่ออุตสาหกรรมล้อยาง และผลิตภัณฑ์ยางอื่น ๆ ปีละประมาณ 900,000-1,100,000 ตัน ขณะที่ในประเทศผลิตได้เพียงปีละประมาณ 500,000 ตัน ที่เหลืออีกประมาณ 400,000-600,000 ตัน ต้องนำเข้าจากต่างประเทศ แต่อินเดียจะเน้นเรื่องคุณภาพและมาตรฐานยาง กยท.จึงให้เร่งพัฒนาคุณภาพยางไทยทั้งระบบ ตั้งแต่ยางแผ่นดิบ ยางรมควัน โรงงานยางอัดก้อน เพื่อให้ได้ตามมาตรฐานของประเทศผู้สั่งซื้อ

ขอบคุณข้อมูล  js100
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
