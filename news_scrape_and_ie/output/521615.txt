เดือดร้อนกันถ้วนหน้า ! ‘ ราคาผัก’  ทั้งขายปลีกและขายส่งปรับตัวสูงขึ้นเท่าตัว หลังเกิดปัญหา ‘ น้ำท่วม’  พื้นที่เพาะปลูก
ที่ตลาดสดเทศบาลเมืองสุรินทร์ ราคาผักสดทั้งขายปลีกและขายส่งปรับตัวสูงขึ้นต่อเนื่องตลอดสัปดาห์ที่ผ่านมา หลังเกิดปัญหาน้ำท่วมพื้นที่เพาะปลูกผักหลายพื้นที่ในภาคเหนือ และภาคกลาง จนทำให้มีผลผลิตออกมาน้อยกว่าความต้องการบริโภค โดยเฉพาะผักชนิดใบที่ประชาชนนิยมบริโภค เช่น ผักคะน้า ผักบุ้งจีน ผักกวางตุ้ง ผักชี ราคาปรับเพิ่มสูงขึ้นกว่า 1 เท่าตัว ที่สำคัญยังทำให้ต้นทุนการขนส่งผักสดปรับเพิ่มขึ้น และส่งผลให้ราคาขายขยับขึ้นตามไปด้วย

โดยขณะนี้ ราคาผักคะน้า จากสัปดาห์ก่อนกิโลกรัมละ 25 บาท เพิ่มเป็น 40-45 บาท ผักบุ้งจีน จากกิโลกรัมละ 20-30 บาท เป็น 40-50 บาท ผักกวางตุ้ง จากกิโลกรัม 20-25 บาท เพิ่มเป็น 40-45 บาท ผักกาดขาว จากกิโลกรัมละ 20 บาท เป็น 20-25 บาท ผักชี จากกิโลกรัมละ 100-120 บาท เป็น 170-180 บาท
ส่วนแนวโน้มราคาผักสด คาดว่า มีโอกาสปรับสูงขึ้นได้ เนื่องจากขณะนี้ฝนยังตกหนักต่อเนื่อง ทำให้ผลผลิตอาจออกมาน้อยลงและที่สำคัญใกล้ถึงช่วงเทศกาลกินเจ ในช่วงต้นเดือนตุลาคมนี้ ซึ่งจะมีความต้องการบริโภคผักสดจำนวนมาก

ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
