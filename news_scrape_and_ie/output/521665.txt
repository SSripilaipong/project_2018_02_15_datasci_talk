คลังหาโมเดลแก้ปัญหาข้าราชการเบิกค่ารักษาพยาบาลเกินงบฯ หลังยอดปี 2559 พุ่งทะลุ 6.8 หมื่นล้าน ดึงบริษัทประกัน ดูแลข้าราชการ-ครอบครัว 10 ล้านคน
นายอภิศักดิ์ ตันติวรวงศ์ รัฐมนตรีว่าการกระทรวงการคลังเปิดเผยว่า รัฐบาลกำลังหารือกับบริษัทประกันภัยเพื่อให้นำระบบประกันเข้ามาบริหารจัดการค่ารักษาพยาบาลแทนการใช้สวัสดิการภาครัฐแก่ข้าราชการและครอบครัวที่มีสิทธิในระบบ 10 ล้านคน

เนื่องจากที่ผ่านมารัฐบาลใช้งบประมาณในการรักษาพยาบาลให้กับข้าราชการสูงถึงปีละ 6 หมื่นล้านบาท และบางปีมีการเบิกจ่ายเกินงบประมาณที่ตั้งไว้ เพราะหากให้เอกชนดำเนินการน่าจะประหยัดงบประมาณได้ เนื่องจากบริษัทเอกชนบริหารจัดการได้ดีกว่า
โดยภาครัฐจะใช้งบประมาณไปจ่ายเป็นค่าเบี้ยประกัน โดยที่ข้าราชการก็ไปเบิกค่ารักษาพยาบาลจากบริษัทประกันแทนการเบิกกับรัฐ ซึ่งเป็นระบบที่มีประสิทธิภาพมากกว่า โดยระหว่างนี้ยังต้องหารือในรายละเอียดว่าจะคุ้มครองในลักษณะใดได้บ้าง และคาดว่าแต่ละปีจะทำให้เบี้ยประกันโตไม่ต่ำกว่า 10%

ขณะที่นายมนัส แจ่มเวหา อธิบดีกรมบัญชีกลาง กล่าวว่า กรมบัญชีกลางได้รับนโยบายให้ศึกษาการทำประกันสุขภาพให้แก่ข้าราชการ เพื่อให้สามารถควบคุมรายจ่ายค่ารักษาพยาบาลไม่ให้เพิ่มมากเกินไป ตอนนี้กำลังศึกษาเปรียบเทียบกันอยู่ว่าจะใช้วิธีแบบไหน
จะให้รัฐซื้อเบี้ยประกันให้ หรือตั้งกองทุนขึ้นมา ก็ต้องศึกษาไว้ เพราะค่ารักษาพยาบาลก็เกินทุกปี อย่างปีงบประมาณ 2558 ก็ใช้ไป 66,000 ล้านบาท ปีงบประมาณนี้ก็อาจไปใกล้ ๆ 70,000 ล้านบาท เพราะจนถึงขณะนี้ก็เกิน 60,000 ล้านบาท ไปแล้ว ซึ่งส่วนที่เกินก็ต้องใช้เงินคงคลังมาจ่าย แล้วค่อยขอตั้งงบประมาณใช้คืนในปีต่อ ๆ ไป
สำหรับปีงบประมาณ 2560 จะเริ่มตั้งแต่ 1 ต.ค.นี้ โดยมีการจัดสรรงบประมาณรายจ่ายค่ารักษาพยาบาลไว้จำนวน 60,000 ล้านบาท จากที่ เสนอขอไปที่ 67,000 ล้านบาท
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
