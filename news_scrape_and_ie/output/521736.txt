สรรพากรเล็งเก็บภาษี สินค้า ธุรกิจออนไลน์ เน็ตไอดอล เพจดัง ยื่นไม่ถูกโดนภาษีย้อนหลัง เหตุมีรับงานมีรายได้ก็ต้องเสียภาษี เพื่อสร้างความเป็นธรรมให้เกิดขึ้นในสังคม
รายงานข่าวแจ้งว่า วันนี้ (27 ก.ย. 59) นายประสงค์ พูนธเนศ อธิบดีกรมสรรพากร ได้ออกมาเปิดเผยถึงมาตรการจัดเก็บภาษีจากบริษัทผู้ให้บริการผ่านออนไลน์และโซเชียลเน็ตเวิร์ค ทั้งไทยและต่างชาติ ว่า ขณะนี้ได้มีการจัดตั้งทีมเฉพาะกิจขึ้นมาเพื่อศึกษาหาวิธีการจัดเก็บภาษีจากบริการดังกล่าวแล้ว อาทิ กูเกิล เฟซบุค อินสตราแกรม แอพพลิเคชั่นไอโชว์ หรือบีโกไลฟ์
เพราะถือเป็นนิติบุคคลที่เปิดให้บริการในประเทศไทยและมีผู้ใช้จำนวนมาก เมื่อมีรายได้ก็ต้องนำสู่ระบบเสียภาษีให้ถูกต้อง โดยยืนยันว่าการศึกษาจัดเก็บภาษีในส่วนนี้ไม่ได้เกี่ยวข้องกับการจัดเก็บรายได้นำส่งรัฐ แต่ต้องการสร้างความเป็นธรรมให้กับผู้ประกอบการที่เสียภาษี เมื่อมีรายได้ที่ดำเนินการในประเทศไทยก็ควรเข้าสู่ระบบภาษี
นอกจากนี้กระทรวงการคลัง ยังสั่งให้กรมสรรพากร ตรวจสอบการเสียภาษี จากเพจดัง เน็ตไอดอล ที่มีรายได้เพิ่มขึ้น แต่ยังยื่นเสียภาษีไม่ถูกต้องหากไม่ยื่นเสียภาษีตามที่กำหนดไว้ จะถูกตรวจสอบและเรียกเก็บภาษีย้อนหลังได้ เหมือนกับดารา นักแสดงที่โดนสอบย้อนหลังและได้เรียกเก็บภาษีอยู่หลายรายในช่วงก่อนหน้านี้
ซึ่งสาเหตุการตั้งทีมขึ้นมาตรวจสอบบรรดาเพจดังและเน็ตไอดอลดังกล่าว เนื่องจากธุรกิจมีคนติดตามเป็นจำนวนมาก เมื่อมีการรับงานและมีรายได้เข้ามา ก็ต้องมีการตรวจสอบและต้องยื่นภาษีให้ถูกต้อง เหมือนกับการเสียภาษีของเหล่าดาราและนักแสดงทุกคน
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
