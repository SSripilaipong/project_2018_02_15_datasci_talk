หุ้น BDMS  ราคาปรับลง 3.18% หลังแจ้งข่าวทุ่มงบ 1.28 หมื่นล้าน ซื้อ  “สวิสโฮเต็ล ปาร์คนายเลิศ”  ทำศูนย์สุขภาพฯ
ความเคลื่อนไหวของหุ้นบริษัท กรุงเทพดุสิตเวชการ จำกัด (มหาชน) หรือ BDMS วันนี้ (29 ก.ย.) ภายหลังเมื่อคืนนี้ได้ แจ้งตลาดหลักทรัพย์ฯ เรื่องเข้าซื้อที่ดินและสิ่งปลูกสร้างโครงการปาร์คนายเลิศ พื้นที่ 15 ไร่ มูลค่าเงินลงทุนรวมปรับปรุงทรัพย์สิน 1.28 หมื่นล้านบาท เพื่อนำไปพัฒนาศูนย์สุขภาพแบบครบวงจร BDMS Wellness Clinic โดยแหล่งเงินทุนจะมาจาก กระแสเงินสดภายในบริษัท และการกู้ยืม ล่าสุด เมื่อเวลา 11.39 น. ราคาอยู่ที่ 21.30 บาท ปรับลดลง 70 สต. หรือ ลบ 3.18%

บล.เออีซี ระบุในบทวิเคราะห์ฯ แนะ “ถือ” หุ้น บมจ.กรุงเทพดุสิตเวชการ (BDMS) ราคาเป้าหมาย 26 บาท ซึ่งเบื้องต้นมองว่า แม้จะส่งผลดีต่อผลประกอบการในระยะยาว แต่เป็นการลงทุนขนาดใหญ่ที่คาดจะกดดันศักยภาพทำกำไรในระยะสั้น เพราะต้องรับรู้ดอกเบี้ยจ่ายที่เกิดขึ้นก่อนกว่าจะสร้างรายได้คุ้มทุน ช่วงสั้นจึงแนะนำ “ชะลอลงทุน” ก่อน จนกว่าจะทราบข้อมูลเพิ่มเติมหลังการประชุมนักวิเคราะห์ช่วงเช้านี้
ด้าน บล.ฟินันเซีย ไซรัส ระบุว่า BDMS ซื้อที่ดินและอาคารปาร์คนายเลิศ เนื้อที่ประมาณ 15 ไร่ เพื่อทำศูนย์สุขภาพครบวงจร BDMS Wellness Clinic ด้วยมูลค่า 1.28 หมื่นล้านบาท โดยคิดว่าความเสี่ยงเรื่องเพิ่มทุนจำกัด ขณะที่ BDMS มี D/E เพียง 0.7 เท่า

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
