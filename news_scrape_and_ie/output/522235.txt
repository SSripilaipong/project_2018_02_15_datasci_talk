คุณลุงชาวจังหวัดแพร่  ขายผัดไทย  โบราณบนรถหกล้อ จอดขายถึงจังหวัดเชียงใหม่ในราคาเพียงห่อละ 10 บาท ขายได้วันละกว่า 2,000 บาท
คุณลุงณรงค์ บุญตุ้ย อายุ 63 ปี ชาวอำเภอสอง จังหวัดแพร่ นำรถบรรทุกหกล้อมาดัดแปลงทำเป็นร้านขายก๋วยเตี๋ยวผัดไทย โดยใช้กระบะหลังรถในการบรรทุกอุปกรณ์ทุกอย่าง เปิดเป็นร้านผัดไทยสูตรโบราณชื่อร้านเผด็จศึก จอดขายอยู่ริมถนนบ้านขะจาว ต.ฟ้าฮ่าม อ.เมืองเชียงใหม่ แต่ละวันมีประชาชนมาแวะซื้อไปรับประทานคนละตั้งแต่ 2 ห่อ ไปจนถึง 10 ห่อ

เนื่องจากขายถูกราคาห่อละ 10 บาท แต่ละวันมีรายได้มากเกือบ 2,000 บาท เนื่องจากเป็นที่สะดุดตาเพราะเปิดขายบนรถบรรทุกหกล้อไม่เหมือนใคร แถมซื้อ 5 ห่อขึ้นไปยังคืนกำไรแถมให้อีก 1 ห่อ ทุกวันนี้ขายผัดไทยหกล้อจนส่งลูกชายและลูกสาวเรียนจบปริญญาตรีเป็นที่ภาคภูมิใจของครอบครัว โดยที่รถหกล้อก็มีภาพถ่ายของลูกชายและลูกสาวติดอยู่เป็นกำลังใจ
คุณลุงณรงค์ บอกว่า เดิมทีรถบรรทุกหกล้อคันนี้ใช้รับจ้างขนดิน แต่ระยะหลังมีงานจ้างน้อย ประกอบกับมีสูตรผัดไทยโบราณ จึงนำรถหกล้อคู่ใจเปลี่ยนมาขายก๋วยเตี๋ยวผัดไทยแทน โดยในการทำผัดไทยจะผัดลงในกระทะใบใหญ่ครั้งละ 10 กิโลกรัม ใช้ก๋วยเตี๋ยวเส้นเล็กปรุงในกระทะกับน้ำตาลทราย น้ำตาลปิ๊บ น้ำอ้อย  เต้าเจี้ยว ซีอิ้วดำ และ ที่สำคัญต้องมีน้ำมะขามเปียกคลุกเคล้าให้เข้ากัน ใส่ไข่เจียว ถั่วลิสง ถั่วงอก และ ใบต้นหอม ห่อขายรสชาติอร่อยถูกปากคนเชียงใหม่ แต่ละวันขายดีเพราะอร่อยและขายในราคาถูก
นางเนตรนภา รัชนี อายุ 54 ปี ลูกค้าที่มาซื้อไปรับประทานบอกว่าราคาถูกมากแถมอร่อย ซื้อรับประทานครั้งละ 2 ห่อ อิ่มไปได้ 1 มื้อ รวมทั้งซื้อไปฝากคนในครอบครัวรับประทานคนละ 2 ห่อ ทั้งสามี ลูก ๆ และ มารดารับประทาน ทำให้ประหยัดเงินได้เป็นอย่างดี ถือว่าราคาถูกที่สุด

MThai News
