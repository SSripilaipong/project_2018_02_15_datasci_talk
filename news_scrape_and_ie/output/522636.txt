ชาวประมงมีรายได้เพิ่มขึ้น 3 เท่าตัวคือเฉลี่ยวันละ 800-1,000 บาท หลัวสถานการณ์น้ำหลากใน จ.ชัยนาท
วันที่ 2 ต.ค. 2559 ผู้สื่อข่าวรายงานว่า ที่บริเวณหน้าบานระบายน้ำท้ายเขื่อนเจ้าพระยา ต.บางหลวง อ.สรรพยา จ.ชัยนาท ชาวบ้านในพื้นที่ ที่ยึดอาชีพทำการประมง เปิดเผยว่า ตั้งแต่มีน้ำหลากทำให้มีปลาจำนวนมากที่มากับน้ำ โดยเฉพาะบริเวณคุ้งน้ำขนาดใหญ่หน้าวัดโคกดอกไม้ ที่ชาวบ้านในแถบนี้เรียกว่า วังแม่ลูกอ่อน ที่จะมีปลาขนาดใหญ่ตำนวนมากมาเล่นน้ำ หรือขึ้นน้ำ ทำให้ชาวประมงสามารถจับปลาได้จำนวนมากกว่าปกติถึง 3 เท่า โดยปลาส่วนใหญ่ที่จับได้จะเป็นปลาสวาย ปลาเทโพ ปลาเคล้า ปลากดคัง และบางรายที่โชคดีก็จะได้ปลาบึกขนาดใหญ่ด้วย

ทางด้านนายวินัย ผดุงโภชน์ ชาวประมงที่จับปลาบริเวณท้ายเขื่อนเจ้าพระยามากว่า 40 ปีเผยว่า ในปีนี้แม้ว่าน้ำจะมากกว่า 2-3 ปีที่ผ่านมา แต่กลับเป็นผลดีกับชาวประมง เพราะปลาที่จับได้มีขนาดใหญ่ขึ้น และมีจำนวนมาก ซึ่งโดยเฉลี่ยแล้วชาวประมงจะจับปลาได้วันละ 40-50 กิโลกรัมต่อคน โดยจะมีแม่ค้ามารับซื้อถึงริมตลิ่งทุกเย็นในราคากิโลกรัมละ 20 บาทสำหรับปลาสวาย และกิโลกรัมละ 90-100 บาทสำหรับปลาเคล้า ทำให้ชาวประมงมีรายได้เพิ่มขึ้น 3 เท่าตัวคือเฉลี่ยวันละ 800-1,000 บาท ซึ่งสถานการณ์น้ำหลากชาวประมงถือว่าเป็นช่วงเวลาทองที่จะต้องรีบทำงานก่อนที่น้ำจะลดและปลาก็จะน้อยลง

ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
