สมาคมค้าทองคำ เตือน ประชาชนระวังโดนหลอก หลัง  ‘แชร์ทองคำ’  ผ่านเฟซบุ๊กระบาดหนัก นักธุรกิจรายย่อย-ชาวบ้านแห่ร่วมวง หวังได้เงินเสริมสภาพคล่อง
นายพิชญา พิสุทธิกุล เลขาธิการสมาคมค้าทองคำ เปิดเผยว่า ที่ผ่านมา สมาคมขอแจ้งเตือนผู้ที่ชอบเล่นแชร์ทองคำผ่านเฟซบุ๊กให้ระมัดระวังการถูกหลอก เนื่องจากมีการร้องเรียนว่ามีประชาชนเคยถูกโดนหลอกจากการเล่นแชร์ทองคำ หลังจากที่จ่ายเงินไปแล้ว แต่ไม่ได้ทองหรือเงินคืน

ซึ่งขณะนี้ การเล่นแชร์ทองคำผ่านเฟซบุ๊กเริ่มเป็นที่แพร่หลายของชาวบ้านและนักธุรกิจรายย่อย เพื่อนำเงินไปหมุนเวียนไปแก้ปัญหาการขาดสภาพคล่อง
สำหรับการเล่นแชร์ทองคำผ่านเฟซบุ๊ก จะมีลักษณะที่คล้ายกับการเล่นแชร์ทั่วไป เช่น ในวงมี 20 มือ และเล่นมือละ 2,000 บาท คิดเป็น 40,000 บาท ผู้ที่ได้แชร์ไปจะได้รับเป็นทองคำแทน ซึ่งทองที่ได้อาจจะมีราคาใกล้เคียงหรือถูกกว่าท้องตลาดเล็กน้อย เป็นต้น
อย่างไรก็ตาม การลงทุนดังกล่าวเสี่ยงต่อการถูกหลอก เพราะยังไม่มีหลักประกันต่างๆ ในการรับรองความปลอดภัยของเงินทุนที่ลงทุนไป และที่สำคัญการลงทุนดังกล่าวส่วนใหญ่ยังไม่ได้รับอนุญาตจากสำนักงานคณะกรรมการหลักทรัพย์และกำกับหลักทรัพย์ (ก.ล.ต.)

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
