การบินไทยแจงปมเที่ยวบิน  คณะ  “บิ๊กป้อม”   เช่าเหมาลำไปฮาวาย  20 ล้าน ยัน คิดค่าใช้จ่ายระหว่างองค์กรของรัฐต่อรัฐตามราคาต้นทุน ตรวจสอบได้
เมื่อวันที่ 3 ต.ค.2559 ที่ผ่านมา นายจรัมพร โชติกเสถียร กรรมการผู้อำนวยการใหญ่ บริษัท การบินไทย จำกัด (มหาชน) เปิดเผยว่า บริษัทฯ ในฐานะสายการบินแห่งชาติ เป็นผู้ให้บริการการขนส่งทางอากาศหรือสายการบินในระดับพรีเมี่ยม โดยให้บริการทั้งเที่ยวบินประจำตามตารางการบิน และเที่ยวบินเช่าเหมาลำ (Charter Flight) ซึ่งเป็นธุรกิจทั่วไปของสายการบิน โดยการบินไทยมีลูกค้าทั้งภาครัฐ ภาคเอกชน รวมทั้งสายการบินต่างๆ จากทั่วโลก

ซึ่งในกรณีที่สำนักเลขาธิการนายกรัฐมนตรีซื้อบริการเที่ยวบินเช่าเหมาลำของการบินไทยเดินทางไปฮอนโนลูลู มลรัฐฮาวาย สหรัฐอเมริกา เพื่อปฏิบัติภารกิจในฐานะผู้แทนรัฐบาลไทยนั้น การบินไทยได้ดำเนินการจัดเตรียมเที่ยวบินเช่าเหมาลำตามกรอบการปฏิบัติงาน ดังนี้
1. การเดินทางครั้งนี้คิดค่าใช้จ่ายระหว่างองค์กรของรัฐต่อรัฐตามราคาต้นทุนซึ่งสามารถตรวจสอบได้ 2. การบินไทยมีความชำนาญให้บริการเที่ยวบินเช่าเหมาลำให้กับคณะของบุคคลสำคัญหรือคณะทัวร์ทั้งภาครัฐและภาคเอกชนที่มีกำหนดการเดินทางตามความประสงค์ สามารถทำการบินได้ทั่วโลกโดยเฉพาะจุดหมายที่ไม่มีเส้นทางบินตรงจากกรุงเทพฯ 3. การบินไทยสามารถประสานในการขออนุญาตบินผ่านน่านฟ้าประเทศต่างๆ ได้ 4. การบินไทยมีมาตรฐานความปลอดภัยและการบริการที่ไม่เป็นรองใครและได้รับการยอมรับในระดับสากล
ทั้งนี้การเดินทางสู่ฮาวาย สหรัฐอเมริกา เป็นการเดินทางที่ไม่มีเที่ยวบินตรงจากกรุงเทพฯ และต้องต่อเที่ยวบินหลายครั้ง รวมทั้งเวลาในการต่อเที่ยวบินไม่สอดคล้องกับการปฏิบัติภารกิจ จึงทำให้ผู้โดยสารมีทางเลือกน้อย อีกทั้งเป็นการเดินทางไปราชการเป็นหมู่คณะในฐานะผู้แทนรัฐบาลไทย และมีกำหนดการแน่นอนไปยังจุดหมายที่ไม่มีเที่ยวบินตรงจากกรุงเทพฯ การเดินทางด้วยเที่ยวบินเช่าเหมาลำจึงมีความเหมาะสมกว่าเที่ยวบินพาณิชย์ (Commercial Flight) ดังนั้นค่าโดยสารเฉลี่ยต่อผู้โดยสารสำหรับเที่ยวบินเช่าเหมาลำ อาจจะสูงกว่าค่าโดยสารที่เดินทางด้วยเที่ยวบินพาณิชย์ซึ่งเป็นเรื่องปกติ
สำหรับค่าใช้จ่ายการจัดเที่ยวบินเช่าเหมาลำที่การบินไทยเสนอไปยังสำนักเลขาธิการนายกรัฐมนตรี เป็นค่าใช้จ่ายที่เป็นราคาประมาณการ ตามที่สำนักเลขาธิการนายกรัฐมนตรีร้องขอ และเมื่อเสร็จสิ้นภารกิจเที่ยวบินเช่าเหมาลำแล้ว การบินไทยจะเรียกเก็บค่าใช้จ่ายตามที่เกิดขึ้นจริง

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
