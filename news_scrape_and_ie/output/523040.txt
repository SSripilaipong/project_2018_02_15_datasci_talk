“คมนาคม”  เรียกประชุมผู้ให้บริการสายการบิน หลังเที่ยวบินดีเลย์ซ้ำซาก ขู่หากเกิดปัญหาบ่อยครั้งจะสั่งหยุดให้บริการ
นายอาคม เติมพิทยาไพสิฐ รมว.คมนาคม  เปิดเผยว่า จากกรณีที่เกิดปัญหาสายการบินขัดข้อง จนส่งผลให้เที่ยวบินดีเลย์ ล่าสุดได้สั่งการให้หน่วยงานที่เกี่ยวข้องเรียกประชุมผู้ให้บริการสายการบิน เพื่อแก้ไขปัญหาและเฝ้าระวังอย่างเข้มงวด ทั้งปัญหาจำนวนบุคลากรและการซ่อมบำรุงตัวเครื่องไม่ให้เกิดความขัดข้อง ทั้งนี้ หากสายการบินใดเกิดปัญหาการดีเลย์บ่อยครั้ง จะพิจารณาสั่งให้หยุดบริการจนกว่าจะแก้ปัญหาและพร้อมกลับมาเปิดให้บริการประชาชนอีกครั้ง

ขณะที่ นายจุฬา สุขมานพ ผู้อำนวยการสำนักงานการบินพลเรือนแห่งประเทศไทย (กพท.) กล่าวว่า จากกรณีที่เกิดเหตุขัดข้องของสายการบินต้นทุนต่ำอย่างนกแอร์ จนทำให้เที่ยวบินต้องดีเลย์ และมีผู้โดยสารตกค้างเป็นจำนวนมาก ทั้งนี้ จะมีการเชิญสายการบินดังกล่าวเข้าชี้แจงสาเหตุภายในสัปดาห์นี้ รวมถึงจะเสนอแนวทางการแก้ไขปัญหา และให้กรอบเวลาไปดำเนินการ ซึ่งหากไม่สามารถปฏิบัติการตามกรอบเวลาได้ จะมีการสั่งให้หยุดบริการทันทีจนกว่าจะมีความพร้อมในการให้บริการผู้โดยสารได้

ภาพ  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

