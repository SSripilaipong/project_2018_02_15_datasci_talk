ธปท. สั่งแบงก์เพิ่ม  “บัตรเอทีเอ็ม”  ธรรมดา ให้เพียงพอต่อความต้องการ หลังลูกค้าร้องเรียนถูกบังคับทำบัตรมีบริการอื่นพ่วง
นายรณดล นุ่มนนท์ ผู้ช่วยผู้ว่าการ สายกำกับสถาบันการเงิน ธนาคารแห่งประเทศไทย (ธปท.) ได้ออกประกาศถึงธนาคารพาณิชย์ในประเทศทุกแห่ง ให้เพิ่มปริมาณสำรองบัตรเอทีเอ็มและบัตรเดบิตชนิดธรรมดาให้มีความเพียงพอต่อความต้องการของลูกค้า หลังจากได้รับการร้องเรียนเกี่ยวกับการที่ลูกค้าถูกบังคับให้ทำบัตรเอทีเอ็มหรือบัตรเดบิต ประเภทที่มีบริการอื่นๆ เสริม


โดยพนักงานจะอ้างว่าบัตรธรรมดาหมดอาจต้องใช้เวลารอนาน ทำให้ลูกค้าที่จำเป็นต้องใช้บัตร จะต้องทำบัตรที่มีบริการอื่นเสริม ส่งผลให้มีภาระต้องจ่ายค่าธรรมเนียมรายปีสูงกว่าบัตรธรรมดา
ทั้งนี้ ธปท.จึงขอความร่วมมือให้ธนาคารพาณิชย์เพิ่มปริมาณสำรองบัตรเอทีเอ็มและบัตรเดบิตชนิดธรรมดา พร้อมอธิบายให้ลูกค้าเข้าใจบริการบัตรเอทีเอ็มและบัตรเดบิตประเภทต่างๆ เพื่อประกอบการตัดสินใจ และเป็นไปตามสิทธิขั้นพื้นฐานของผู้บริโภค
ทั้งนี้ขอให้หน่วยงานด้านการกำกับการปฎิบัติตามกฎเกณฑ์และหน่วยงาน ตรวจสอบภายในของธนาคารพาณิชย์ ให้มีส่วนร่วมในการกำกับดูแลและประเมินการปฎิบัติตามแนวปฎิบัติดังกล่าว

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

