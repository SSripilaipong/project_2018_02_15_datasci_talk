รัฐมนตรีช่วยว่าการกระทรวงคมนาคม เปิดตัวขบวนรถไฟฟ้า  ‘แอร์พอร์ต ลิงก์’  โฉมใหม่ 4 ขบวน คาดแล้วเสร็จ ก.พ. 60
นายออมสิน ชีวะพฤกษ์ รัฐมนตรีช่วยว่าการกระทรวงคมนาคม  กล่าวภายหลังเป็นประธานในพิธีเปิดตัวขบวนรถไฟฟ้าแอร์พอร์ตเรลลิงก์ ที่ได้ปรับเปลี่ยนโฉมใหม่ จำนวน 4 ขบวน ว่า สำหรับการปรับเปลี่ยนขบวนรถนั้น ทางบริษัทฯ จะทำการปรับเปลี่ยนทีละขบวน เพื่อไม่ให้ส่งผลกระทบต่อการใช้บริการของผู้โดยสาร

ขณะนี้ ได้ทำการปรับเปลี่ยนภายในขบวนรถไฟฟ้าเอ็กซ์เพรส แล้ว 1 ขบวน โดยคาดว่าจะสามารถดำเนินการปรับปรุงแล้วเสร็จครบ 4 ขบวน ภายในเดือนกุมภาพันธ์ ปี 2560 ขณะเดียวกัน ได้สั่งการให้ทางคณะกรรมการฯ ปรับระยะความถี่การเดินรถจาก 12 นาที เหลือ 10 นาที ให้ได้ในช่วงปีใหม่ เพื่อเป็นของขวัญให้กับประชาชนผู้ใช้บริการ ส่วนซ่อมบำรุงใหญ่ ทั้งหมด 9 ขบวน

โดยจะเริ่มดำเนินการขบวนแรกในเดือนพฤษภาคม ปี 2560 และคาดว่าจะแล้วเสร็จครบ 9 ขบวน ในช่วงต้นปี 2561 ถือว่ากระบวนการต่างๆ ยังอยู่ตามแผนงานที่วางไว้ ขณะที่ความคืบหน้าการจัดซื้อขบวนรถไฟฟ้าใหม่อีก 7 ขบวน อยู่ระหว่างการพิจารณาปรับแก้ไขรายละเอียดเอกสารสัญญาการจัดซื้อจัดจ้าง ก่อนที่จะส่งให้คณะกรรมการการรถไฟแห่งประเทศไทยพิจารณา


ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
