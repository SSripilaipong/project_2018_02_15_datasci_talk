จับตา !  ‘แจ็ค หม่า’  มหาเศรษฐีอันดับ 1 ของจีน เตรียมร่วมเวทีเอซีดีภาคธุรกิจที่กทม. 10 ต.ค.นี้ ตามคำเชิญของนายกรัฐมนตรี
นายชุตินทร คงศักดิ์ อธิบดีกรมเศรษฐกิจระหว่างประเทศ  เปิดเผยว่า นายแจ็ค หม่า ผู้ก่อตั้งอาลีบาบา ธุรกิจอี-คอมเมิร์ซยักษ์ใหญ่ และเป็นมหาเศรษฐีที่รวยอันดับ 1 ของจีน จะเดินทางเยือนประเทศไทยเพื่อร่วมการประชุมกรอบความร่วมมือเอเชีย (Asia Cooperation Dialogue) ครั้งที่ 2 ที่กระทรวงการต่างประเทศ ในระหว่างวันที่ 9–10 ตุลาคม 2559

ทั้งนี้ นายแจ็ค หม่า มีแผนจะแลกเปลี่ยนมุมมองด้านเทคโนโลยีทางการเงิน และมุมมองธุรกิจปัจจุบันในเวทีดังกล่าว จากนั้นจะนำบริษัทในเครือพบปะกับภาครัฐ และเอกชนไทย ซึ่ง พล.อ.ประยุทธ์ จันทร์โอชา นายกรัฐมนตรี จะเป็นประธานเปิดการประชุมครั้งนี้ โดยมีผู้นำและหัวหน้าคณะผู้แทนจากประเทศสมาชิก 33 ประเทศเข้าร่วม
สำหรับการประชุม จัดขึ้นภายใต้หัวข้อเรื่อง “บทบาทสำคัญของภาคธุรกิจท่ามกลางวิวัฒนาการของเอซีดี” จะมีการหารือภายใต้ 2 หัวข้อสำคัญคือ การฟินเทค หรือการนำเทคโนโลยีมาใช้เพื่อทำให้การทำธุรกรรมทางการเงินง่ายและดีขึ้น และโครงสร้างพื้นฐาน ขณะที่เวทีหารือของผู้นำเอซีดีครั้งนี้เป็นครั้งที่ 2 จะจัดขึ้นภายใต้หัวข้อ “เอเชียหนึ่งเดียว หลากหลายในพลัง”

ขอบคุณข้อมูล   มติชน
MThai News
