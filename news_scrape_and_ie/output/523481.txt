รองนายกรัฐมนตรี เผย ที่ประชุมมีมติเอกฉันท์ เคาะ ‘ ราคาทัวร์จีน’  ขั้นต่ำ 1,000 บาทเท่าเดิม พร้อมเข้มเรื่องตรวจจับมัคคุเทศก์เถื่อน
พล.อ.ธนะศักดิ์ ปฏิมาประกร รองนายกรัฐมนตรี กล่าวภายหลังเป็นประธานในการประชุม “ติดตามความคืบหน้าแนวทางส่งเสริมนักท่องเที่ยวคุณภาพจากสาธารณรัฐประชาชนจีน” ระบุว่า ทุกฝ่ายมีมติเป็นเอกฉันท์ ในการกำหนดราคากลางแพคเกจทัวร์สำหรับนักท่องเที่ยวจีน ซึ่งจะมีราคาขั้นต่ำอยู่ที่ 1,000 บาท /คน/คืน

แต่การแจกแจงค่าใช้จ่าย จะปล่อยให้เป็นหน้าที่ของผู้ประกอบการไปดำเนินการเอง โดยการประชุมในครั้งนี้ ได้มีการวางกฎกติกาของสมาคมท่องเที่ยวไว้ 3 ข้อ คือ 1.ต้องมีการตั้งคณะทำงานเพื่อกำกับภาพรวมทั้งหมด โดยมีรัฐบาลเป็นฝ่ายสนับสนุนทำให้การดำเนินการเป็นไปในทิศทางเดียวกัน
2.จะกำหนดราคากิจกรรมพิเศษให้ไม่เกิน 600 หยวน หรือประมาณ 3 พันบาท/คน/ทริป และ 3.จะต้องมีการตรวจจับมัคคุเทศก์เถื่อนอย่างจริงจัง โดยผลักดันกลับประเทศพร้อมกับขึ้นบัญชีดำ
รองนายกรัฐมนตรียังยืนยันด้วยว่า ยอดจำนวนนักท่องเที่ยวชาวจีน ณ วันนี้ ที่เข้ามาในประเทศไทยยังคงเป็นบวกอยู่ ส่วนแผนการหลังจากนี้เตรียมที่จะขยายแพคเกจนักท่องเที่ยวโดยแบ่งเป็นเกรด ซิลเวอร์ โกลด์ และพรีเมียม เพื่อที่จะรองรับการท่องเที่ยวในทุกๆ ด้านด้วย

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
