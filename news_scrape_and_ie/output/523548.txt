ขนส่งฯ  แนะ ประชาชนเลือกใช้บริการ รถจักรยานยนต์สาธารณะ  หากพบการเรียกเก็บค่าโดยสารไม่เป็นธรรมแจ้ง 1584 ตลอด 24 ชั่วโมง
นายสนิท พรหมวงษ์ อธิบดีกรมการขนส่งทางบก  เปิดเผยว่า กรมการขนส่งทางบกมีมาตรการกวดขันการให้บริการรถจักรยานยนต์สาธารณะอย่างเข้มข้น เนื่องจากที่ผ่านมา ยังพบการฝ่าฝืนใช้รถจักรยานยนต์รับจ้างผิดกฎหมายมาลักลอบให้บริการประชาชน ซึ่งทั้งรถและคนไม่ผ่านการตรวจสอบประวัติอาชญากรรมจากสำนักงานตำรวจแห่งชาติ ไม่มีข้อมูลในศูนย์ข้อมูลประวัติผู้ขับรถสาธารณะของกรมการขนส่งทางบก

ทำให้ยากแก่การติดตามตัวมาลงโทษ รวมถึงผู้โดยสารจะไม่ได้รับการคุ้มครองสิทธิตามกฏหมาย กรณีเกิดเหตุไม่พึงประสงค์ หรือเกิดอุบัติเหตุ ดังนั้นจึงขอให้ประชาชนเลือกใช้บริการรถจักรยานยนต์สาธารณะที่ถูกต้องตามกฎหมาย เพื่อความปลอดภัยในการใช้บริการและการเรียกเก็บอัตราค่าโดยสารต้องเป็นไปตามที่ทางราชการกำหนด
ทั้งนี้ กรมการขนส่งทางบก ได้จัดเจ้าหน้าที่ร่วมกับทหารและตำรวจ ลงพื้นที่ตรวจสอบการให้บริการรถจักรยานยนต์สาธารณะอย่างต่อเนื่อง หากพบการให้บริการไม่ปลอดภัย ฝ่าฝืนกฎหมาย หรือฉวยโอกาสช่วงที่มีปัญหาการเดินทาง หรือ ช่วงเทศกาล เก็บค่าโดยสารเกินที่ทางราชการกำหนด ให้ดำเนินการลงโทษตามกฎหมายทันที และหากพบปัญหาจากการใช้บริการรถโดยสารสาธารณะ แจ้ง 1584 ตลอด 24 ชั่วโมง ซึ่งกรมการขนส่งทางบก จะส่งเจ้าหน้าที่ตรวจการขนส่งทางบกดำเนินการตามกฎหมายทันที
ข้อมูล  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
