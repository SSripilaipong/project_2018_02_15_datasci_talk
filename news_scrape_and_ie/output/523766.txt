“คมนาคม”  เผย เตรียมศึกษาแนวทางเข้มงวดกรณี  เมาแล้วขับ  เบื้องต้นจะเอาผิดผู้ร่วมเดินทางกับคนเมาแล้วขับ
หลังจากมีมติคณะรัฐมนตรีให้กระทรวงคมนาคมและหน่วยงานที่เกี่ยวข้องเร่งศึกษาการบังคับใช้กฎหมาย โดยเข้มงวดกับการลงโทษกรณีเมาแล้วขับ ล่าสุด  นายอาคม เติมพิทยาไพสิฐ รัฐมนตรีว่าการกระทรวงคมนาคม  เปิดเผยว่า ขณะนี้ อยู่ระหว่างศึกษาแนวทางในการบังคับใช้กฎหมายที่เข้มงวดมากขึ้นกรณีเมาแล้วขับ โดยผู้ที่ร่วมเดินทางมาด้วยจะมีความผิดและต้องรับผิดชอบด้วยหากเกิดอุบัติเหตุขึ้น

โดยจะนำต้นแบบกฎหมายของต่างประเทศ เช่น ญี่ปุ่น ที่มีการลงโทษครอบครัวของคนเมาแล้วขับ ที่ทำให้เกิดอุบัติเหตุ ซึ่งจะนำมาปรับใช้ให้เร็วที่สุด แต่ทั้งนี้จะต้องใช้เวลาดำเนินการ เพราะต้องเร่งจัดระเบียบระบบขนส่งสาธารณะให้สามารถรองรับการเดินทางของประชาชน จะได้ไม่ต้องขับรถยนต์ส่วนตัว
ด้าน นายสนิท พรหมวงษ์ อธิบดีกรมการขนส่งทางบก กล่าวว่า เตรียมหารือกับสำนักงานตำรวจแห่งชาติ กระทรวงสาธารณสุข และภาคีเครือข่าย เกี่ยวกับแนวทางการบังคับใช้กฎหมายกับรถยนต์ส่วนบุคคล ส่วนรถโดยสารสาธารณะ มีข้อบังคับให้คนขับต้องมีแอลกอฮอล์เป็นศูนย์ และจะเพิ่มความเข้มงวดตรวจสอบมากขึ้น โดยเฉพาะในช่วงเทศกาลปีใหม่ที่จะมาถึงนี้

ขอบคุณข้อมูล  ch7
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
