“ออมสิน”  เตรียมเปิดตัวบัตรกดเงินสดให้ประชาชนใช้จ่ายยามฉุกเฉิน เพื่อแก้ปัญหาหนี้นอกระบบ โดยคิดอัตราดอกเบี้ย 1% ต่อเดือน
นายชาติชาย พยุหนาวีชัย ผู้อำนวยการธนาคารออมสิน  เปิดเผยว่า ธนาคารจะมีการเปิดตัวบัตรกดเงินสดในวันที่ 12 ต.ค. 2559 นี้ โดยเปิดวงเงินให้นำมาใช้จ่ายยามฉุกเฉิน ซึ่งจะแบ่งเป็น 2 ประเภท คือ พีเพิ่ลการ์ด เพื่อผู้ที่มีรายได้น้อย หรือรายได้ต่ำกว่า 15,000 บาทต่อเดือน สามารถกดเงินสดได้วงเงินไม่เกิน 30,000 บาท

และบัตรพรีม่าการ์ด เพื่อผู้ที่มีรายได้ปานกลาง หรือรายได้เกิน 15,000 บาทต่อเดือน สามารถกดวงเงินได้สูงสุด 5 เท่า ซึ่งบัตรทั้ง 2 ประเภท คิดอัตราดอกเบี้ยเท่ากันเพียง 1% ต่อเดือน โดยไม่ต้องมีหลักประกัน และไม่ต้องเป็นลูกค้าของธนาคาร อีกทั้งยังสามารถขอเปิดบริการได้ทันที ทั้งนี้ เพื่อแก้ไขหนี้นอกระบบที่คิดอัตราดอกเบี้ยเกินกำหนดและไม่เป็นธรรม
สำหรับบัตรกดเงินสดทั้ง 2 ประเภท จะมีการคิดอัตราดอกเบี้ยตามจำนวนใช้งานจริง ซึ่งต่างจากบัตรกดเงินสดแบบทั่วไปที่แม้จะกดเงินสดแค่ครั้งเดียว ก็จะเสียดอกเบี้ยทันที นอกจากนี้ บัตรกดเงินสดทั้ง 2 ประเภท จะมีขั้นต่ำในการชำระคืน 5% ต่อเดือน เช่น กดไป 20,000 บาท ก็สามารถชำระคืนขั้นต่ำได้ 1,000 บาท

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
