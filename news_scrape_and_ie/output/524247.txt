รองนายกฯ  ‘สมคิด’  ชี้ เศรษฐกิจในเอเชียยังเป็นที่น่าสนใจของนักลงทุน หลังเศรษฐกิจสหรัฐฯ และยุโรป ยังชะลอตัว
นายสมคิด จาตุศรีพิทักษ์ รองนายกรัฐมนตรี  กล่าวในการสัมมนา Sino-Thai Business Investment Forum 2016 ว่า เศรษฐกิจโลกในปัจจุบันยังไม่ฟื้นตัว เห็นได้จากเศรษฐกิจสหรัฐฯ และยุโรป ยังคงชะลอตัวต่อเนื่อง ส่งผลให้เศรษฐกิจในเอเชียเป็นที่น่าสนใจ เพราะเศรษฐกิจของประเทศขนาดใหญ่ อย่างจีน และอินเดีย มีการเติบโตรวดเร็วและต่อเนื่อง

ขณะที่การทำการค้าเสรี เป็นปัจจัยสำคัญที่ทำให้เอเชียมีความแข็งแกร่งทางการค้ามากขึ้น และจะสามารถกลายเป็นศูนย์กลางเศรษฐกิจโลกได้ในอนาคต ทั้งนี้ อาเซียนก็มีการเติบโตตามมาเช่นกัน โดย จีดีพี มีมูลค่า 2.5 ล้านล้านดอลลาร์สหรัฐ จึงทำให้เห็นว่าอาเซียนเป็นประตูการค้าการลงทุนที่ดีในอนาคตได้
โดยเฉพาะไทย ถึงแม้ว่าจะมีปัญหาการเมืองในช่วงที่ผ่านมา แต่ขณะนี้รัฐบาลพยายามปฏิรูปประเทศในทุกด้าน โดยใน 5 ปีข้างหน้า ไทยจะมีการลงทุนของรัฐและเอกชนรวม 12,000 – 15,000 ล้านดอลลาร์สหรัฐ ส่วนเศรษฐกิจไทยในปีนี้ เชื่อว่าจะขยายตัวได้ที่ร้อยละ 3.2 – 3.5

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
