กยศ. ต่อโปรโมชั่นชำระหนี้ปิดบัญชีถึง 31 ธันวาคม 2559 คืนเงินตอบแทน 3% ให้แก่ผู้กู้ยืมที่ไม่ค้างชำระหนี้ และลดเบี้ยปรับ 100% ให้แก่ผู้กู้ยืมที่มีหนี้ค้างชำระ
วันที่ 10 ต.ค. 59 ดร. ฑิตติมา วิชัยรัตน์ ผู้จัดการกองทุนให้กู้ยืมเพื่อการศึกษา (กยศ.) เปิดเผยว่า คณะกรรมการกองทุนฯ ได้มีมติเห็นชอบขยายเวลามาตรการจูงใจให้ผู้กู้ยืมชำระหนี้ปิดบัญชี โดยจะลดเบี้ยปรับ 100% ให้กับผู้กู้ยืมที่มีหนี้ค้างชำระ และมาชำระหนี้ปิดบัญชีทั้งจำนวน และคืนเงินตอบแทน 3% สำหรับผู้กู้ยืมที่ไม่ค้างชำระหนี้และชำระหนี้ปิดบัญชีทั้งจำนวนต่อไปอีกจนถึงวันที่ 31 ธันวาคม 2559

ทั้งนี้เพื่อเป็นการเปิดโอกาสให้ผู้กู้ยืมได้ร่วมส่งต่อโอกาสทางการศึกษาให้แก่นักเรียน นักศึกษารุ่นน้อง โดยช่วงที่ผ่านมามีผู้กู้ยืมมาชำระหนี้ปิดบัญชีเพื่อรับสิทธิประโยชน์ตามมาตรการดังกล่าวแล้วจำนวนกว่า 4,600 ราย เป็นจำนวนเงินที่รับชำระแล้วกว่า 400 ล้านบาท
สำหรับผู้ที่ประสงค์จะชำระหนี้ปิดบัญชี เพื่อลดเบี้ยปรับ 100% สามารถลงทะเบียนขอใช้สิทธิ ได้ทางเว็บไซต์ กยศ. โดยจะมีเจ้าหน้าที่ติดต่อกลับไปนัดหมายวันที่ต้องการชำระหนี้และรับทราบยอดชำระหนี้ปิดบัญชี สำหรับผู้กู้ยืมที่ประสงค์จะชำระหนี้ปิดบัญชี เพื่อรับเงินตอบแทน 3% เมื่อท่านได้ชำระหนี้ปิดบัญชีเรียบร้อยแล้ว ต้องแจ้งความประสงค์ที่จะขอคืนเงินพร้อมหลักฐานยืนยันการชำระหนี้ปิดบัญชีให้แก่กองทุนฯ
ซึ่ีงประกอบด้วย สำเนาบัตรประจำตัวประชาชนของผู้กู้ยืม และสำเนาสมุดบัญชีออมทรัพย์ธนาคารกรุงไทย เพื่อรับเงินคืนโอนเข้าบัญชี โดยรับรองสำเนาถูกต้องทุกฉบับ ส่งมาที่กองทุนเงินให้กู้ยืมเพื่อการศึกษา (กยศ.) เลขที่ 89 อาคารเอไอเอ แคปปิตอล เซ็นเตอร์ ชั้น 5-6 ถนนรัชดาภิเษก แขวงดินแดง เขตดินแดง กทม. 10400 สอบถามเพิ่มเติมโทร. 0 2016 4888
ที่มา… INN
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
