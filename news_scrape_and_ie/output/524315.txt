“ธปท.”  เตือนประชาชน-นักลงทุนอย่าเป็นเหยื่อ แหล่งเงินกู้เถื่อน  แอบอ้างปล่อยเงินกู้อัตราดอกเบี้ยต่ำ
แบงก์ชาติเตือนประชาชนระวังแหล่งเงินกู้เถื่อน ของศูนย์วิสาหกิจชุมชนแห่งหนึ่งในจังหวัดขอนแก่น ซึ่งอ้างว่าแบงก์ชาติรับรอง พร้อมระบุกู้ง่ายไม่ใช้หลักทรัพย์ ประชาชนในพื้นที่ภาคตะวันออกเฉียงเหนือหลายจังหวัด ได้รับหนังสือเชิญชวนให้เข้าโครงการสินเชื่อดอกเบี้ยต่ำวงเงิน 3 แสน 6 หมื่นล้านบาท

โดยผ่านศูนย์วิสาหกิจชุมชนเวียงคำฟ้ากระนวนจังหวัดขอนแก่น ซึ่งปล่อยกู้รายละ 1 ล้านบาท โดยไม่ต้องใช้หลักทรัพย์ค้ำประกัน แต่ขอค่าดำเนินการเอกสารรายละ 300 บาท พร้อมอ้างว่าเป็นเงินทุนจากต่างประเทศ 1 แสนล้านบาท ซึ่งผ่านการรับรองจากธนาคารแห่งประเทศไทย
โดย  นายไพบูลย์ กิตติศรีกังวาน รองผู้ว่าการ ธนาคารแห่งประเทศไทย  กล่าวว่า โฆษณาชวนเชื่อดังกล่าวไม่เป็นความจริง และผู้แอบอ้างซึ่งมีเจตนาทำให้ประชาชนหลงเชื่อ จึงประสานงานหน่วยงานที่เกี่ยวข้องเข้าตรวจสอบว่า การกระทำดังกล่าวผิดกฎหมายอื่นหรือเข้าข่ายหลอกลวงประชาชนหรือไม่

พร้อมเตือนประชาชนศึกษาข้อมูลอย่างรอบคอบก่อนตัดสินใจเข้าร่วมโครงการ ที่ระดมเงินจากประชาชนด้วยการโฆษณาชวนเชื่อในรูปแบบต่างๆ เช่น การรับสมัครสมาชิกเพื่อกู้เงินดอกเบี้ยต่ำโดยไม่มีหลักประกัน หรือ นำเงินมาร่วมลงทุนทำธุรกิจในรูปแบบใดรูปแบบหนึ่งโดยจูงใจด้วยผลตอบแทนที่สูงเกินจริง และมักสร้างความน่าเชื่อถือโดยแอบอ้างหน่วยงานหรือบุคคลที่มีชื่อเสียง
อย่างไรก็ตาม หากมีข้อสงสัยสามารถสอบถามได้ที่หมายเลขโทรศัพท์ 1359 หรือ ศูนย์คุ้มครองผู้ใช้บริการทางการเงิน ธนาคารแห่งประเทศไทยหมายเลข 1213

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
