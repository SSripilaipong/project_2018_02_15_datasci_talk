‘สมคิด’ หารือ  ‘แจ๊ค หม่า’  พร้อมร่วมกันช่วยธุรกิจไทยโกอินเตอร์ โดยตั้งคณะทำงาน 2 ฝ่ายดูแล
นายสมคิด จาตุศรีพิทักษ์ รองนายกรัฐมนตรี  เปิดโอกาสให้  นายแจ๊ค หม่า ประธานกลุ่ม บริษัท อาลีบาบา  เข้าเยี่ยมคารวะเพื่อหารือเกี่ยวกับความร่วมมือด้านเศรษฐกิจ ซึ่ง นายสมคิด เปิดเผยภายหลังการหารือว่า นายแจ๊ค หม่า บอกถึงความตั้งใจในการมีส่วนร่วมยกระดับดิจิทัลไทย เหมือนที่ช่วยประเทศจีนและหลายประเทศ

โดยเฉพาะคนตัวเล็ก หรือ ธุรกิจเอสเอ็มอี ที่มีร้อยละ 90 ของไทย ให้มีโอกาสค้าขายในต่างประเทศโดยหารูปแบบร่วมกันให้เหมาะสมกับประเทศไทย และต้องการฝึกฝนอีคอมเมิร์ซร่วมกับรัฐบาลและมหาวิทยาลัย ซึ่งจะเริ่มต้นภายใน 1 ปี หลังจากนี้ โดยร่วมกันระหว่างรัฐบาลไทย นำโดย นายอุตตม สาวนายน และ นายพิเชษฐ์ ดุรงคเวโรจน์ เป็นตัวแทน กับผู้ช่วยของ นายแจ๊ค หม่า

นายสมคิด กล่าวว่า ขณะเดียวกัน นายแจ๊ค หม่า ยังได้ชื่นชมระบบอีเพย์เมนต์ของไทย ซึ่งอนาคตจะใช้เงินสดลดลง เพราะระบบดังกล่าวมีการเก็บข้อมูลลูกค้า และจะช่วยพัฒนาธุรกิจในอนาคต พร้อมทั้งยินดีช่วยไทยเพื่อป้องกันการฉ้อโกง และช่วยคัดกรองนักท่องเที่ยวจีนที่มีคุณภาพมาท่องเที่ยวไทยให้มากขึ้น นอกจากนี้ ยังเสนอให้ไทยเป็นศูนย์กลางเศรษฐกิจดิจิทัลในอาเซียน

ที่มา INN
