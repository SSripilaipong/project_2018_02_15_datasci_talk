ร่าง  พ.ร.บ.ภาษีที่ดิน  และสิ่งปลูกสร้าง ผ่านการพิจารณาของคณะกรรมการกฤษฎีกาแล้ว คาดสามารถบังคับใช้ได้ในปี 2560

นายวิสุทธิ์ ศรีสุพรรณ รัฐมนตรีช่วยว่าการกระทรวงการคลัง กล่าวว่า ขณะนี้ ร่าง พ.ร.บ.ภาษีที่ดิน และสิ่งปลูกสร้าง ผ่านการพิจารณาของคณะกรรมการกฤษฎีกาแล้ว แต่ยังมีข้อสังเกตเล็กน้อยที่ต้องนำกลับมาปรับแก้ ก่อนส่งต่อให้สภานิติบัญญัติแห่งชาติพิจารณา แต่ยืนยันว่า ข้อสังเกตดังกล่าวไม่เกี่ยวข้องกับอัตราการจัดเก็บ ซึ่งถือเป็นอัตราเพดาน โดยก่อนการบังคับใช้จริงจะเสนอต่อที่ประชุมคณะรัฐมนตรีเห็นชอบอีกครั้ง เพื่อให้อัตราการจัดเก็บสอดคล้องกับสภาวะความเป็นจริง ณ ขณะนั้น
โดยนายวิสุทธิ์ กล่าวต่อว่า กระบวนการต่าง ๆ อาจส่งผลให้การบังคับใช้ พ.ร.บ.ภาษีที่ดินและสิ่งปลูกสร้างล่าช้าออกไป แต่เชื่อว่าจะสามารถบังคับใช้ได้ในปี 2560

ด้านนายอธิป พีชานนท์ นายกสมาคมธุรกิจบ้านจัดสรร กล่าวว่า ภาคเอกชนมีความพร้อมที่จะดำเนินการตาม พ.ร.บ.ภาษีที่ดิน และสิ่งปลูกสร้าง แต่ต้องการให้ตีความคำบางคำให้ชัดเจน โดยเฉพาะคำจำกัดความของคำว่าที่รกร้างว่างเปล่า และที่ดินให้เช่าเพื่อเกษตรกรรม และพาณิชยกรรม
นอกจากนี้ ยังประเมินว่า กฎหมายภาษีที่ดิน และสิ่งปลูกสร้างจะทำให้ผู้ถือครองนำที่ดินออกมาจำหน่าย ส่งผลให้ปริมาณที่ดินเข้ามาในตลาดมากขึ้น โดยเฉพาะในต่างจังหวัด มีผลให้ต้นทุนที่ดินไม่สูงขึ้น ราคาที่อยู่อาศัยกลุ่มบ้านจัดสรร ทั้งทาวน์เฮ้าส์ และบ้านเดี่ยว ภายหลังการบังคับใช้กฎหมายฉบับนี้ ก็จะไม่ปรับเพิ่มขึ้น
MThai News
