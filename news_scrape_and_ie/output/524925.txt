“สมคิด”  ให้กำลังใจนักลงทุน ขอเชื่อมั่นศักยภาพของประเทศ อย่างหลงเชื่อข่าวลือ ให้ ก.ล.ต. เร่งล่าตัวคนปล่อยข่าว  “ทุบตลาดหุ้น”
วันที่ 13 ต.ค.59 นายสมคิด จาตุศรีพิทักษ์ รองนายกรัฐมนตรีฝ่ายเศรษฐกิจ ให้กำลังใจนักลงทุน และขอให้เชื่อมั่นศักยภาพของประเทศไทย โดยอย่าเชื่อข่าวลือที่ออกมาในโซเชียลมีเดีย และอย่าหลงเชื่อบุคคลที่ออกมาปล่อยข่าวลือเพื่อทุบตลาดหุ้นไทย แสวงหาประโยชน์ให้แก่ตนเอง แต่ขอให้ฟังคำชี้แจงจากรัฐบาลเป็นหลัก

ขณะเดียวกันได้ให้สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) เร่งหาตัวผู้ที่ออกมาปล่อยข่าวดังกล่าวแล้ว และมองว่าไม่มีประโยชน์ที่จะทำเช่นนี้ เพราะว่าช่วงนี้เป็นช่วงที่สำคัญมากของประเทศ ซึ่งทุกอย่างกำลังดีขึ้น ขออย่าทำลายขวัญกำลังใจของคนไทยด้วยกันเอง และเชื่อว่าประชาชนทุกคนเป็นห่วงพระอาการประชวรของพระบาทสมเด็จพระเจ้าอยู่หัว
นอกจากนี้ ยังเชื่อว่า ต่างประเทศเข้าใจสถานการณ์ของประเทศไทยเป็นอย่างดี ซึ่งคนไทยด้วยกันเองต้องหนักแน่นและประเทศไทย ต้องเดินหน้า เพราะฉะนั้นขออย่ากังวลจนมากเกินไป
ข้อมูล  INN
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
