ประชาชนแห่ซื้อ  ชุดดำ  ใส่  ถวายความอาลัย  ด้าน พาณิชย์สั่งคุมราคาทั่วประเทศ ห้ามขายแพงเกินควรต้องปิดป้ายแสดงราคาชัดเจน
ประชาชนจำนวนมากในภาคตะวันออกเฉียงเหนือ ต่างออกมาเลือกซื้อเสื้อผ้าชุดดำ ซึ่งมีราคาเริ่มต้น 50 ถึง 200 บาท โดยในพื้นที่ดังกล่าว สินค้ายังเพียงพอต่อความต้องการของประชาชน การจำหน่ายเสื้อผ้าสีดำในเขตเทศบาลนครอุบลราชธานี มีประชาชนมาเลือกซื้อเพื่อนำไปสวมใส่ถวายสักการะ พระบาทสมเด็จพระปรมินทรมหาภูมิพลอดุลยเดช ซึ่งส่วนใหญ่ราคาเริ่มตั้งแต่ 100 ถึง 190 บาท

นางสาวนิศาชล สถาผลสวัสดิ์ เจ้าของร้านค้า  เปิดเผยว่า เสื้อสีดำที่นำมาจำหน่ายเป็นการสั่งซื้อมาไว้ตามปกติ รวมทั้งผ้าผืนสีขาว-สีดำ ที่ใช้จับจีบตกแต่งอาคารบ้านเรือน ก็เป็นที่ต้องการของประชาชนจำนวนมาก โดยในช่วงนี้ร้านค้าส่วนใหญ่ไม่ปรับขึ้นราคา เพราะต้องการแสดงออกถึงความจงรักภักดี และ อยากให้ประชาชนทุกคนมีส่วนร่วมในงานพระบรมศพ พระบาทสมเด็จพระปรมินทรมหาภูมิพลอดุลยเดช

เช่นเดียวกับบรรยากาศร้านค้าขายเสื้อผ้าชุดดำในเขตเทศบาลเมืองมุกดาหาร มีประชาชนที่เดินทางมาเลือกซื้อชุดเสื้อผ้าสีดำเป็นจำนวนมาก รวมถึงประชาชนจากฝั่งสาธารณรัฐประชาธิปไตยประชาชนลาว ได้ข้ามชายแดนมาซื้อชุดดำเพื่อถวายสักการะเช่นกัน โดยมีราคาเริ่มต้น 50 ถึง 200 บาท ซึ่งสินค้ายังเพียงพอกับความต้องการของประชาชน
แต่ขณะนี้ในหลายพื้นที่เสื้อผ้าสีดำกลับขาดตลาด และมีราคาค่อนข้างแพง ทำให้สำนักงานส่งเสริมการศึกษานอกระบบและการศึกษาตามอัธยาศัย หรือ กศน. ได้เปิดจัดสอนและให้บริการย้อมผ้าฟรีให้แก่ประชาชนทั่วประเทศ โดยสามารถไปใช้บริการย้อมผ้า และเรียนเทคนิควิธีการย้อมผ้า รวมถึงซ่อมเสื้อผ้าเก่าได้ที่ กศน.ระดับจังหวัด และระดับอำเภอ รวมถึงในพื้นที่กรุงเทพฯ เพื่อประหยัดค่าใช้จ่าย โดยเริ่มให้บริการตั้งแต่วันนี้ (17 ตุลาคม) เป็นต้นไป
ด้าน  นางอภิรดี ตันตราภรณ์ รัฐมนตรีว่าการกระทรวงพาณิชย์  เปิดเผยว่า ได้สั่งการให้กรมการค้าภายในและสำนักงานพาณิชย์จังหวัดทั่วประเทศ ออกตรวจสอบสถานการณ์การจำหน่ายเครื่องแต่งกายสีดำไว้ทุกข์ รวมถึงผ้าแพรขาว ดำ ตามแหล่งจำหน่ายเสื้อผ้า ร้านค้า ห้างค้าปลีกค้าส่งเป็นประจำทุกวัน และให้มีการรายงานเข้ามาในส่วนกลางเป็นระยะ ทั้งนี้ เพื่อไม่ให้เกิดการกักตุนสินค้าทำให้สินค้าขาดตลาด ไม่เพียงพอกับความต้องการของประชาชน และไม่ให้เกิดการฉวยโอกาสขึ้นราคาสินค้า โดยให้กำชับผู้ค้าปิดป้ายแสดงราคาจำหน่ายให้ชัดเจน
พร้อมกันนี้ ได้มอบหมายให้กรมการค้าภายในประสานกับโรงงานผู้ผลิต ให้เร่งผลิตสินค้าออกมาให้เพียงพอต่อความต้องการ ในราคาที่เป็นธรรม เพื่อให้ประชาชนชาวไทยทุกคนได้น้อมสำนึกในพระมหากรุณาธิคุณและน้อมถวายความอาลัยพระบาทสมเด็จพระเจ้าอยู่หัวในพระบรมโกศ เป็นไปอย่างเรียบร้อย

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
