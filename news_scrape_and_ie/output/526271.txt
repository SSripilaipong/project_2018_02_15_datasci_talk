‘สมคิด’  ถกเอกชนเร่งผลิตเสื้อผ้าชุดดำ ขายราคาขั้นต่ำ 89 บาท พร้อมจัดเทใจถวายอาลัยจำหน่ายชุดดำราคาพิเศษทั่วประเทศ
นายสมคิด จาตุศรีพิทักษ์ รองนายกรัฐมนตรี  เปิดเผยว่า ภายหลังการหารือร่วมกับภาคเอกชนที่เกี่ยวข้องกับการผลิต และจัดจำหน่ายเครื่องแต่งกายสีดำไว้ทุกข์ โดยมีรัฐมนตรีว่าการกระทรวงพาณิชย์ ปลัดกระทรวงพาณิชย์ อธิบดีกรมการค้าภายใน ทั้งนี้ ภาคเอกชนยืนยันในการผลิตและจำหน่ายเครื่องแต่งกายสีดำ มีเพียงพอสำหรับประชาชนที่มีความต้องการเพิ่มขึ้นในขณะนี้อย่างแน่นอน

ขณะที่ ภาคเอกชนสามารถที่จะเพิ่มกำลังการผลิตได้มากขึ้นถึง 5 เท่า เนื่องจากวัตถุดิบมีเพียงพอ แต่ที่ประสบปัญหาการกระจุกตัวในช่วงปลายสัปดาห์ที่ผ่านมา เกิดจากการบริหารจัดการด้านโลจิสติกส์ ซึ่งหลังจากนี้มั่นใจว่าจะไม่มีปัญหา โดยการจำหน่ายจะกระจายไปยังสาขาของห้างค้าปลีก โดยราคาจะอยู่ในช่วงที่เหมาะสมและไม่ปรับเพิ่มขึ้น โดยเสื้อยืดคอกลมสีดำ ราคาเริ่มต้นที่ตัวละ 89 บาท เสื้อโปโลราคาเริ่มต้นตัวละ 179 บาท และเสื้อเชิ้ตราคาเริ่มต้นตัวละ 239 บาท
นอกจากนี้ ในระหว่างวันที่ 21 – 23 ตุลาคมนี้ ทางกระทรวงพาณิชย์ จะร่วมกับเอกชนจัดงาน “เทใจถวายอาลัย” จำหน่ายเครื่องแต่งกายไว้ทุกข์ราคาพิเศษ กระจายไปยังสาขาของห้างค้าปลีกทั่วประเทศ และจะมีการนำริบบิ้นสีดำมาแจกจ่ายให้กับประชาชนอีกด้วย

ที่มา  INN
MThai News
