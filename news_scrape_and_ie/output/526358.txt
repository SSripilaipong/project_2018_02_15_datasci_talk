คมนาคม ต่ออายุ รถเมล์ฟรี อีก 1 เดือน เพื่ออำนวยความสะดวกประชาชนเดินทางไปถวายสักการะพระบรมศพ พระเจ้าอยู่หัวในพระบรมโกศ
นายออมสิน ชีวะพฤกษ์ รัฐมนตรีช่วยว่าการกระทรวงคมนาคม  เปิดเผยว่า จากการหารือร่วมกันระหว่างกระทรวงคมนาคมและสำนักนายกรัฐมนตรี ได้มีความเห็นตรงกันว่า ให้มีการต่ออายุโครงการรถเมล์ฟรีอีก 1 เดือน ทั้งนี้ เพื่อเป็นการอำนวยความสะดวกให้กับประชาชนที่จะเดินทางไปร่วมถวายสักการะพระบรมศพ พระบาทสมเด็จพระปรมินทรมหาภูมิพลอดุลยเดช

โดยจะให้บริการตั้งแต่เวลา 05.00 – 24.00 น. อีกทั้งยังมีการเตรียมรถเมล์ไว้เพื่อบริการกว่า 700 คัน รวม 32 สาย ซึ่งคาดว่าจะเพียงพอต่อการให้บริการในช่วงนี้ โดยรถเมล์ที่วิ่งเข้าสู่ท้องสนามหลวงจะมีจุดจอดอยู่ 4 จุดได้แก่ 1.บริเวณหน้าโรงแรมรัตนโกสินทร์ 2.พื้นที่บริเวณหน่วยบัญชาการรักษาดินแดน 3.พื้นที่บริเวณใต้สะพานพระปิ่นเกล้า และ 4.พื้นที่บริเวณฝั่งตรงข้ามกองสลากเก่า ส่วนมาตรการเรือโดยสารข้ามฟากฟรีนั้น ยังไม่มีการต่ออายุมาตรการเพิ่มเติม เนื่องจากประชาชนที่เดินทางผ่านเรือข้ามฟากตามจุดต่างๆ ในบริเวณใกล้เคียงกับสนามหลวง มีไม่มากเหมือนช่วงวันแรกๆ ที่ผ่านมา

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
