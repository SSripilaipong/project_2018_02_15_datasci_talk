กสท. มีมติให้นำเสนอรายการเพิ่มเติมได้ แต่ต้องอยู่ในกรอบความอาลัย ตามมติ กสท. นัดพิเศษ ครั้งที่ 1 และครั้งที่ 2
พันเอก ดร.นที ศุกลรัตน์ เป็นประธานกรรมการกิจการกระจายเสียงและกิจการโทรทัศน์ หรือ กสท. เปิดเผยภายหลังเป็นประธานการประชุมกับผู้ประกอบการโทรทัศน์ถึงแนวทางการปฏิบัติการออกอากาศของสถานีโทรทัศน์เกี่ยวกับการสวรรคตและพระราชพิธี ซึ่งที่ประชุมมีมติเห็นชอบ ดังนี้
การถ่ายทอดรายการจากโทรทัศน์รวมการเฉพาะกิจแห่งประเทศไทย ให้สถานีโทรทัศน์ในระบบภาคพื้นดิน โทรทัศน์ผ่านดาวเทียม โทรทัศน์ผ่านทางสาย โทรทัศน์ระบบ IP รวมถึงสถานีวิทยุกระจายเสียงของหน่วยงานรัฐ และสถานีทดลองประกอบกิจการกระจายเสียง เชื่อมโยงสัญญาณเมื่อปรากฏสัญลักษณ์โทรทัศน์รวมการเฉพาะกิจแห่งประเทศไทย หรือ ทรท. และจะออกจากการเชื่อมโยงเมื่อปรากฏสัญลักษณ์โทรทัศน์รวมการเฉพาะกิจแห่งประเทศไทย อีกครั้งหนึ่ง โดยห้วงเวลาที่กำหนดให้เชื่อมโยงสัญญาณจะเป็นช่วงของการถ่ายทอดสด พระราชพิธีธรรมสวดพระอภิธรรมและประโคมย่ำยาม เฉพาะเวลาเช้าและเย็น และในกรณีที่พระบรมวงศานุวงศ์ กษัตริย์ต่างประเทศ มาร่วมในพระราชพิธี

ทั้งนี้ รูปแบบการนำเสนอรายการนอกเหนือเวลาการเชื่อมโยงสัญญาณจากโทรทัศน์รวมการเฉพาะกิจแห่งประเทศไทย ในห้วงระยะเวลา 30 วัน โดยข้อมูลข่าวสารควรมีความหลากหลาย และควรต้องหาวิธีการเผยแพร่ให้คนต่างชาติได้เข้าใจด้วย ขณะที่การจัดทำรายการเกี่ยวกับพระบาทสมเด็จพระปรมินทรมหาภูมิพลอดุลยเดช จะต้องเป็นรายการที่เกี่ยวกับพระเกียรติคุณของพระบาทสมเด็จพระปรมินทรมหาภูมิพลอดุลยเดช ควรเป็นข้อมูลในภาพรวมที่ทรงมีพระราชดำริพัฒนาประเทศทั้งแผ่นดิน รายการข้อมูลข่าวสารเกี่ยวกับรัชทายาทและพระนามเต็มของรัชกาลใหม่และผู้สำเร็จราชการ ซึ่งได้มีการเผยแพร่ข้อมูลของข่าวที่เป็นจริงผ่านโทรทัศน์รวมการเฉพาะกิจไปแล้วให้สามารถตัดต่อเอาไปทำซ้ำได้ แต่ห้ามวิพากษ์ขยายความหรือวิจารณ์เพิ่มเติม
การออกอากาศรายการที่ไม่ใช่รายการข่าวสาร เช่น รายการกีฬา ละคร เพลง รายการเด็กหรือโฆษณา สามารถกระทำได้ แต่จะต้องเป็นไปตามมติ กสท. นัดพิเศษ ครั้งที่ 1 และครั้งที่ 2 โดยขอให้ช่วยรักษาบรรยากาศของการแสดงความอาลัยการแสดงความจงรักภักดี ของประชาชนทุกส่วน ให้รักษาระดับความเข้มข้นนี้ไว้ในระยะเวลา 30 วัน นับตั้งแต่วันที่ 13 ตุลาคม เป็นต้นไป
MThai News
