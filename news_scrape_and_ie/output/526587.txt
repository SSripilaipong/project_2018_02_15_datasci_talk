ประชาชนแห่ต่อคิวแลก  เหรียญกษาปณ์ที่ระลึก  ด้าน กรมธนารักษ์สั่งเพิ่มการผลิตเหรียญหมุนเวียน ในปีงบประมาณ 2560 อีก 20%
ประชาชนจำนวนมากต่างเข้าแถวรอแลกเหรียญกษาปณ์ที่ระลึก พระบาทสมเด็จพระปรมินทรมหาภูมิพลอดุลยเดช ที่จัดทำขึ้นในโอกาสสำคัญต่างๆ ทำให้บัตรคิว 300 คิว สำหรับวานนี้ (17 ต.ค.) หมดลงก่อนเวลา 10 นาฬิกา และเปิดรับคิวอีกครั้งวันนี้ ( 18 ต.ค.) ตั้งแต่เมื่อเวลา 8 นาฬิกา 30 นาที

โดย  นายจักรกฤศฏิ์ พาราพันธกุล อธิบดีกรมธนารักษ์  ยอมรับว่า เหรียญที่ระลึก อาจไม่เพียงพอกับความต้องการ ซึ่งปัจจุบันเหลือเพียง 24 แบบ ประมาณ 3-4 ล้านเหรียญ พร้อมสั่งเพิ่มการผลิตเหรียญหมุนเวียน ในปีงบประมาณ 2560 อีก 20% จากปัจจุบัน 800 ล้านเหรียญ หลังประเมินว่าประชาชนอาจเก็บเหรียญไม่นำมาใช้หมุนเวียนตามปกติ
ส่วนความคืบหน้าแนวคิดผลิตเหรียญที่ระลึกอนุสรณ์พระราชพิธีถวายพระเพลิงพระบรมศพ รัชกาลที่9 นั้น ทางกรมธนารักษ์ เตรียมขอพระบรมราชานุญาตสำนักพระราชวัง และหารือหน่วยงานที่เกี่ยวข้องในการออกแบบและจัดทำ ซึ่งด้านหน้าเหรียญ จะอัญเชิญพระบรมสาทิสลักษณ์รัชกาลที่9 ส่วน ด้านหลังอาจใช้ภาพพระเมรุ เป็นภาพประธาน

เบื้องต้นอาจผลิต 4 ชนิด ได้แก่ เหรียญทอง ความบริสุทธิ์ 99.99 % เหรียญเงินธรรมดา เหรียญทองแดง ขนาดเล็ก และเหรียญทองแดง ขนาดใหญ่ ในราคาขั้นต่ำสุดเหรียญละ 100 บาท คาดว่าจะเริ่มเปิดจองประมาณ 1 ปี หลังพระราชพิธีบำเพ็ญพระราชกุศล 100 วัน
ขณะที่นักสะสมเหรียญกษาปณ์ที่ระลึกบางส่วน บอกว่า ราคาเหรียญกษาปณ์ที่เกี่ยวข้องกับพระองค์ ในตลาดนักสะสม ปรับราคาเพิ่มขึ้นไม่น้อยกว่า 2-3 เท่าตัวแล้ว โดยเฉพาะเหรียญที่ผิดปกติตั้งแต่ขั้นตอนการผลิต หรือเหรียญที่มีตำหนิ เนื่องจากเป็นเหรียญที่หายาก
ส่วนบรรยากาศธนาคารออมสิน สำนักงานใหญ่ มีการนำธนบัตรที่ระลึก พระบาทสมเด็จพระปรมินทรมหาภูมิพลอดุลยเดช เนื่องในโอกาสต่างๆ ในสต็อกเดิม 4 แบบ ออกเปิดให้ประชาชนจ่ายแลกอีกครั้ง ซึ่งจำกัดจำนวนจ่ายแลกคนละ 10 ฉบับ โดยมีประชาชนเดินทางเข้าแลกธนบัตรที่ระลึกอย่างคึกคัก และขณะนี้ยังเหลืออยู่ประมาณ 9 หมื่นชุด

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
