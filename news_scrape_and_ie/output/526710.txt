ขสมก. เพิ่มจุดจอดเชื่อมต่อ 4 มุมเมือง  พร้อมจัดรถชัทเทิลบัสรับ-ส่ง ประชาชนมายังท้องสนามหลวง
นายออมสิน ชีวะพฤกษ์ รัฐมนตรีช่วยว่าการกระทรวงคมนาคม เปิดเผยถึงการเตรียมความพร้อมรองรับประชาชนที่เดินทางมายังท้องสนามหลวงเพื่อสักการะพระบรมศพพระบาทสมเด็จพระปรมินทรมหาภูมิพลอดุลยเดชว่า สำหรับประชาชนที่ใช้รถยนต์ส่วนตัวเดินทางมาจากต่างจังหวัด เพื่อมาแสดงความอาลัยแด่พระบาทสมเด็จพระปรมินทรมหาภูมิพลอดุลยเดช ได้ส่งผลต่อการจราจรโดยรอบ เนื่องจากไม่มีจุดจอด

ดังนั้นจึงแนะนำให้ประชาชนหันมาใช้ระบบขนส่งสาธารณะ โดยทางองค์การขนส่งมวลชนกรุงเทพฯ หรือ ขสมก. ได้จัดรถชัทเทิลบัสรับส่ง พร้อมทั้งจัดจุดจอดรถเชื่อมต่อ 4 มุมเมือง ประกอบด้วย เมืองทองธานี จอดรถได้ 5,000 คัน เซ็นทรัลพลาซา พระราม 2 จอดได้ 3,700 คัน เซ็นทรัลพลาซา ศาลายา จอดได้ 1,800 คัน พุทธมณฑลสาย 4 จอด ได้ 5,000 คัน และเมกาบางนา จอดได้จนกว่าพื้นที่จะเต็ม สำหรับการให้บริการนั้นจะเริ่มตั้งแต่เวลา 06.00 – 24.00 น. หรือจนกว่าจะส่งประชาชนได้หมด ซึ่งรถจะออกทุก 10-15 นาที
อย่างไรก็ตาม ทาง ขสมก. ได้เตรียมแผนรองรับการเดินทางของประชาชนเบื้องต้นเป็นระยะเวลา 1 เดือน และจะขยายระยะเวลาตามสถานการณ์การเดินทางของประชาชน ขณะที่ในวันที่ 28 ตุลาคมนี้คาดว่า จะมีผู้เดินทางมามากกว่าปกติ เนื่องจากทางสำนักพระราชวังได้รับพระราชานุญาต ให้ประชาชนเข้าเฝ้าฯ กราบถวายบังคมพระบรมศพ พระบาทสมเด็จพระปรมินทรมหาภูมิพลอดุลยเดช ณ พระที่นั่งดุสิตมหาปราสาท เริ่มตั้งแต่เวลา 13.00 น. จึงได้ให้มีการเพิ่มกำลังเจ้าหน้าที่เพื่ออำนวยความสะดวกให้กับประชาชน
MThai News
