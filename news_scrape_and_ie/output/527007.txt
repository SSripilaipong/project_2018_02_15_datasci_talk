ประชาชนแห่แลกธนบัตรเฉลิมพระเกียรติรัชกาลที่ 9 วันแรกคึกคัก ด้าน กรมธนารักษ์จัดจำหน่ายเหรียญกษาปณ์ที่ระลึก ชุดมงคล 5 เหรียญ ราคา 100 บาท ตั้งแต่เวลา 08.30 น. เป็นต้นไป
จากการที่ธนาคารออมสิน ได้เปิดให้ลูกค้าและประชาชนได้แลก “ธนบัตรที่ระลึกเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษาครบ 7 รอบ 5 ธันวาคม 2554” ในวันนี้ (26 ต.ค.) ซึ่งเป็นวันแรก ล่าสุด บรรยากาศที่หน้าธนาคารออมสินหลายแห่ง มีประชาชนเดินทางมารอเข้าคิวตั้งแต่ก่อนเปิดทำการเป็นจำนวนมาก
ขณะที่วันนี้ (26 ต.ค.) กรมธนารักษ์ ได้จัดจำหน่ายเหรียญกษาปณ์ที่ระลึก ชุดมงคล 5 เหรียญ ราคา 100 บาท (ราคาเหรียญละ 20 บาท) เป็นการรวมชุดเหรียญกษาปณ์ที่ระลึกที่ยังจำหน่ายไม่หมด มาจำหน่ายแบบยกชุด ซึ่งเหลือจำนวนอีกประมาณ 1 หมื่นกว่าชุดเท่านั้น สำหรับผู้ที่สนใจสามารถมาติดต่อซื้อได้ 3 แห่ง คือ สำนักบริหารเงินตรา รังสิต, พิพิธภัณฑ์เหรียญ และหน่วยจ่ายแลกเหรียญ กรมธนารักษ์ กระทรวงการคลัง พระราม 6 ตั้งแต่เวลา 08.30 น. เป็นต้นไป

ภาพ INN
ธนาคารออมสิน  เปิดแลกธนบัตรที่ระลึกเนื่องในโอกาสเฉลิมพระชนมพรรษาครบ 7 รอบ 84 พรรษา เมื่อปี พ.ศ.2554 รอบใหม่ 26 ต.ค.นี้
นายชาติชาย พยุหนาวีชัย ผู้อำนวยการธนาคารออมสิน  เปิดเผยว่า จากการที่ธนาคารออมสิน ได้เปิดให้ลูกค้าและประชาชนได้แลก “ธนบัตรที่ระลึกเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษาครบ 7 รอบ 5 ธันวาคม 2554” (จัดพิมพ์และเปิดให้แลกตั้งแต่เมื่อปี พ.ศ.2554) ณ ธนาคารออมสินสำนักงานใหญ่ เมื่อวันที่ 18 ตุลาคม 2559 ที่ผ่านมา

ซึ่งปรากฏว่า มีประชาชนให้ความสนใจเป็นจำนวนมากถึงกว่า 18,000 คน ทำให้ธนบัตรที่ธนาคารฯ เปิดให้แลกจำนวนกว่า 90,000 ฉบับหมดลงในวันเดียว นับว่าเป็นปรากฏการณ์ที่น่าภาคภูมิใจเป็นอย่างยิ่ง อย่างไรก็ตาม ยังมีประชาชนอีกจำนวนมากที่ยังไม่ได้แลกธนบัตรชุดดังกล่าว
ธนาคารออมสินจึงได้ประสานไปยังธนาคารแห่งประเทศไทย (ธปท.) เพื่อขอธนบัตรรุ่นนี้เพิ่ม และกระจายให้กับประชาชนที่ยังต้องการให้ได้อย่างทั่วถึง ซึ่งได้รับแจ้งว่ายังมีธนบัตรรุ่นนี้อยู่อีกจำนวนหนึ่งแต่ไม่มากนัก ทาง ธปท. จึงได้มอบหมายให้ธนาคารออมสิน ทำหน้าที่เปิดจ่ายแลกให้ประชาชนเพิ่มเติม
ทั้งนี้ ธนาคารออมสินจะเปิดให้แลกอีกครั้ง เพื่อเพิ่มความสะดวกให้แก่ลูกค้าและประชาชน ในวันพุธที่ 26 ตุลาคม 2559 ณ ธนาคารออมสินสำนักงานใหญ่ และที่สาขาของธนาคารออมสินทุกแห่งทั่วประเทศ ตั้งแต่เวลาทำการของธนาคารฯ 8.30 น.เป็นต้นไป เฉพาะชุดที่มีธนบัตร 1 ใบ ชนิดราคา 100 บาท พร้อมแผ่นพับเป็นซองใส่ธนบัตร จำหน่ายชุดละ 200 บาท เท่านั้น

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
