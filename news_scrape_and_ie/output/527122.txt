กสทช.  ขอเชิญชวนประชาชนชาวไทยร่วมส่ง SMS เพื่อแสดงความอาลัย แด่พระบาทสมเด็จพระปรมินทรมหาภูมิพลอดุลยเดช
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (เลขาธิการ กสทช.)  กล่าวว่า ด้วยสำนึกในพระมหากรุณาธิคุณพระบาทสมเด็จพระปรมินทรมหาภูมิพลอดุลยเดช ที่มีต่อปวงชนชาวไทย สำนักงาน กสทช. จึงร่วมกับผู้ประกอบการโทรศัพท์เคลื่อนที่ทุกราย เปิดช่องทางให้ประชาชนร่วมแสดงความไว้อาลัย และรำลึกในพระมหากรุณาธิคุณพระบาทสมเด็จพระปรมินทรมหาภูมิพลอดุลยเดช ได้อย่างทั่วถึง

ด้วยการส่งข้อความสั้น (SMS) พิมพ์ 9 ส่งไปยังเลขหมาย 4567999 ทุกเครือข่ายทั่วประเทศฟรี ตั้งแต่วันนี้ (19 ต.ค. 2559) เป็นต้นไป โดยหลังจากประชาชนพิมพ์ 9 ส่งข้อความไปแล้ว ระบบจะส่งข้อความตอบกลับการร่วมแสดงความไว้อาลัย ว่า “บอกให้ก้องทั่วโลกหล้า ว่าเราคือปวงประชาผู้จงรัก”
พร้อมนี้ สำนักงาน กสทช. ยังได้มีหนังสือแจ้งกำชับไปยังผู้ให้บริการโทรศัพท์เคลื่อนทุกราย ให้เพิ่มขีดความสามารถและความระมัดระวัง ในการดูแลบำรุงรักษา ซ่อมแซม และแก้ไขปรับปรุงโครงข่ายโทรคมนาคม เครื่องโทรคมนาคมและอุปกรณ์ ที่นำมาใช้ในการให้บริการโทรศัพท์เคลื่อนที่ในเขตพื้นที่พระบรมมหาราชวัง สนามหลวง และพื้นที่บริเวณใกล้เคียง ที่มีประชาชนจำนวนมากเดินทางไปร่วมลงนามน้อมเกล้าแสดงความไว้อาลัยแด่พระบาทสมเด็จพระปรมินทรมหาภูมิพลอดุลยเดช
ให้สามารถใช้งานได้อย่างมีประสิทธิภาพ เพื่อรองรับให้ประชาชนผู้ใช้บริการโทรศัพท์เคลื่อนที่สามารถใช้บริการอย่างต่อเนื่อง และให้รถตรวจสอบคุณภาพสัญญาณของสำนักงานฯ ออกตรวจสอบคุณภาพสัญญาณการให้บริการด้วย ทั้งนี้ หากประชาชนพบปัญหาในการใช้งานโทรศัพท์เคลื่อนที่สามารถแจ้งร้องเรียนมาได้ที่ ศูนย์รับเรื่องร้องเรียน สำนักงาน กสทช. หมายเลขโทรศัพท์ 1200 ฟรี

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
