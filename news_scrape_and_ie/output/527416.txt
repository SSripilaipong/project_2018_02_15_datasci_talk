เริ่มแล้ว! กระทรวงพาณิชย์จับมือกลุ่มผู้ผลิตเสื้อผ้า จัดงาน “รวมใจแสดงความอาลัย” จำหน่ายเสื้อดำราคาถูก
กระทรวงพาณิชย์จับมือกลุ่มผู้ผลิตเสื้อผ้า และหน่วยงานที่เกี่ยวข้อง จัดงาน “รวมใจแสดงความอาลัย” ระหว่างวันที่ 21–24 ต.ค. เวลา 10.00 – 20.00 น. ที่อาคารแสดงสินค้า กรมส่งเสริมการค้าระหว่างประเทศ ถนนรัชดาภิเษก ทั้งนี้ ภายในงานจะจำหน่ายสินค้าอุปโภคบริโภค เสื้อผ้า และเครื่องแต่งกายไว้ทุกข์

โดยขายในราคาถูกกว่าท้องตลาด เช่น เสื้อยืดคอกลมขายในราคา 79 บาท เสื้อยืดโปโลขายในราคา 149 บาท และเสื้อเชิ้ตขายในราคา 229 บาท เป็นต้น เพื่อให้ประชาชนได้มีเสื้อดำ และเครื่องแต่งกายสำหรับแสดงความอาลัย แด่พระบาทสมเด็จพระปรมินทรมหาภูมิพลอดุลยเดช

นอกจากนี้ ภายในงานดังกล่าวยังมีการจัดให้บริการรับย้อมผ้าสีดำให้แก่ผู้ที่มีเสื้อผ้าสีอื่น และต้องการนำมาย้อมเป็นสีดำ โดยไม่คิดค่าใช้จ่ายแต่อย่างใด และมีการแจกริบบิ้นสีดำฟรีอีกด้วย

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
