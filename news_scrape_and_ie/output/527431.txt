ลุงวัย 59 ปี เลิกอาชีพค้าของเก่า มุ่งสู่ ‘เกษตรพอเพียง’ ตามแนวพระราชดำริของในหลวงรัชกาลที่ 9 สร้างรายได้ สร้างความสามัคคีให้กับคนในครอบครัว
วันนี้ 21 ต.ต. 59 ผู้สื่อข่าวรายงานว่า มีครอบครัวของชายสูงอายุคนหนึ่งเลิกประกอบอาชีพค้าของเก่า หันมาเลี้ยงกุ้งก้ามแดงยึดเป็นอาชีพหลักพร้อมกับเลี้ยงปลาและปลูกพืชผักสวนครัวตามแนวเศรษฐกิจพอเพียง สร้างรายได้เดือนละกว่า 50,000บาท โดยใช้พื้นที่รอบบ้านเลขที่ 6/26 หมู่ที่6 ภายในซอยบงกช 11 ต.คลองสอง อ.คลองหลวง จ.ปทุมธานี ทำเป็นบ่อร่องสวนเลี้ยงกุ้ง ปลา และตะไคร้

ภายในบริเวณบ้านถูกสร้างเป็นบ่อซีเมนต์และขุดเป็นร่อง เพื่อเลี้ยงปลา และกุ้งก้ามแดง นอกจากนี้ภายในพื้นที่ 2ไร่ ยังมีการปลูกพืชผักสวนครัวโดยเฉพาะตะไคร้เป็นจำนวนมาก โดยพบนายวินัย สวัสดิ์จีน อายุ 59 ปี เจ้าของคอยดูลูกๆที่ช่วยกันจับกุ้งก้ามแดงในท้องร่องมาลงในบ่อซีเมนต์เพื่อเตรียมขยายพันธ์ุส่งจำหน่ายให้กับลูกค้า
ทางด้าน นายวินัย สวัสดิ์จีน เปิดเผยว่า ก่อนหน้านี้ที่บ้านประกอบกิจการปั่นถุงพลาสติกรีไซเคิลขาย แต่มาระยะหลังเศรษฐกิจไม่ค่อยดีนักจึงหันมายึดแนวเศรษฐกิจพอเพียง ของพระบาทสมเด็จพระเจ้าอยู่หัวโดยทำได้ระยะเวลาประมาณ 4 เดือน สามารถสร้างรายได้ให้กับครอบครัวมากกว่า 50,000 บาท ต่อเดือน
โดยสามารถจำหน่ายกุ้งก้ามแดง ปลาดุก และพืชตะไคร้สลับสับเปลี่ยนหมุนเวียนกันไปโดยมีลูกๆหลานๆมาช่วยกันดูแล นอกจากจะสร้างรายได้หมุนเวียนแล้วยังสร้างความรัก ความสามัคคีให้เกิดกับครอบครัวมีเวลาอยู่ร่วมกันมากขึ้นอีกด้วย
ว่าที่ร้อยตรีวิริยะ สวัสดิ์จีน อายุ 33 ปี เปิดเผยว่า กุ้งก้ามแดงปัจจุบันเป็นที่ต้องการในท้องตลาดอย่างมากเพราะสามารถนำไปประกอบอาหารได้หลายประเภท ทำให้ต้องเร่งเพาะพันธ์ุให้กับลูกค้า ประกอบกับที่บ้านจำหน่ายในราคาพิเศษที่ถูกกว่าท้องตลาดทำให้คนเข้ามาติดต่อซื้อกันเป็นจำนวนมาก หากประชาชนสนใจการเพาะเลี้ยง และดูวิถีเกษตรตามแนวพระราชดำริเศรษฐกิจพอเพียงสามารถเข้ามาเยี่ยมชมได้



ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
