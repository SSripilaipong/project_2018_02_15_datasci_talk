คณะกรรมการจัดระเบียบฯ ย้าย รถตู้โดยสารสาธารณะ หมวด 2 กรุงเทพฯ-ต่างจังหวัด ทุกคัน เข้าใช้สถานีขนส่งผู้โดยสารทั้ง 3 แห่ง วันแรก ด้าน บขส. ยัน จุดจอดรอเพียงพอ
ในวันนี้ (25ต.ค.59) เป็นวันแรกที่ทางคณะกรรมการจัดระเบียบและแก้ไขปัญหารถตู้โดยสารสาธารณะ ได้จัดระเบียบรถตู้โดยสารสาธารณะเข้าใช้สถานีขนส่งฯ จตุจักร, เอกมัย,สายใต้ ตามนโยบายคณะรักษาความสงบแห่งชาติ (คสช.)
ทั้งนี้ ตั้งแต่วันนี้เป็นต้นไป รถตู้โดยสารสาธารณะหมวด 2 ที่วิ่งให้บริการเส้นทางระหว่างกรุงเทพฯ ไปยังต่างจังหวัด ระยะทางไม่เกิน 300 กิโลเมตร ต้องเข้าใช้สถานีขนส่งผู้โดยสารกรุงเทพฯ ทั้ง 3 แห่ง ได้แก่ สถานีขนส่งจตุจักร (หมอชิต), สถานีขนส่งสายใต้ (ปิ่นเกล้า) และสถานีขนส่งเอกมัย เป็นจุดจอดรับส่งผู้โดยสาร

ซึ่งคณะกรรมการจัดระเบียบและแก้ไขปัญหารถตู้โดยสารสาธารณะจะติดตามการดำเนินการอย่างใกล้ชิด ผ่านการทำงานประสานความร่วมมือในการกำกับดูแลการให้บริการและอำนวยความสะดวกแก่ประชาชนอย่างเป็นระบบของหน่วยงานที่เกี่ยวข้อง
ประกอบด้วย ทหาร, ตำรวจ, บริษัท ขนส่ง จำกัด (บขส.), กรมการขนส่งทางบก, องค์การขนส่งมวลชนกรุงเทพ (ขสมก.) และกรุงเทพมหานคร เพื่อดูแลความปลอดภัย และป้องกันมิจฉาชีพและการเอาเปรียบ ด้าน บขส. ได้จัดเตรียมพื้นที่เพื่อรองรับรถตู้เข้าใช้ในพื้นที่พร้อมทุกด้านแล้ว มีจุดจอดรอ จุดพักคอยสำหรับรถตู้รองรับเพียงพอ
MThai News
