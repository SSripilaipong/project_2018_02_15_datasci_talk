เลขาธิการ ป.ป.ท. เผย เรียกค่าเสียหายเจ้าหน้าที่รัฐเอี่ยวคดี  จำนำข้าว  เพิ่มทั้งหมดเป็น 986 คดี ตั้งเป้าพิจารณาให้เสร็จทั้งหมดภายใน 6 เดือน
นายประยงค์ ปรียาจิตต์ เลขาธิการคณะกรรมการป้องกันและปราบปรามการทุจริตในภาครัฐ (ป.ป.ท.) ในฐานะเลขาธิการศูนย์อำนวยการต่อต้านการทุจริตแห่งชาติ (ศอตช.) เปิดเผยถึงความคืบหน้าการพิจารณาการเรียกค่าเสียหายจากโครงการรับจำนำข้าว ว่า จากเดิมที่มีเจ้าหน้าที่รัฐเข้าไปเกี่ยวข้องทั้งหมด 853 คดี ขณะนี้ เจ้าหน้าที่ตำรวจได้ส่งสำนวนเพิ่มเติมรวมเป็นทั้งหมด 986 คดี

โดย ป.ป.ท.ได้ทยอยส่งให้คณะกรรมการพิจารณา และมีมติสั่งให้ไต่สวนแล้ว 125 คดี จากนี้จะมีการตั้งคณะอนุกรรมการขึ้นมาตามจำนวนคดี และตั้งเป้าจะพิจารณาให้แล้วเสร็จภายใน 6 เดือน ก่อนส่งให้คณะกรรมการ ป.ป.ท.พิจารณาชี้มูลต่อไป หากเห็นว่ามีมูล ถ้าเป็นคดีอาญาจะส่งให้พนักงานอัยการดำเนินการฟ้องร้อง หากเป็นเรื่องของวินัย หรือค่าเสียหาย จะส่งให้ต้นสังกัดดำเนินการตามขั้นตอนต่อไป

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
