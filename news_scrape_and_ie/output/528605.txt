กล้วยหอมทองปลอดสารพิษ  ที่ จ.สงขลา ขายดี และได้รับความนิยมจากชาวญี่ปุ่นเป็นอย่างมาก ล่าสุดมีคำสั่งซื้อสัปดาห์ละ 5 ตัน
กล้วยหอมทองปลอดสารพิษ ที่ จ.สงขลา กำลังได้รับความนิยมจากชาวญี่ปุ่นเป็นอย่างมาก ล่าสุดมีคำสั่งซื้อสัปดาห์ละ 4 ถึง 5 ตัน สถานการณ์การผลิต และส่งออกกล้วยหอมทองของชาวบ้าน อ.ระโนด จ.สงขลา ซึ่งเป็นหนึ่งในพื้นที่ 10 อำเภอของจังหวัดสงขลา ที่เข้าร่วมโครงการปลูกกล้วยหอมทองปลอดสารพิษ เพื่อการส่งออกไปประเทศญี่ปุ่นที่กำลังไปได้ด้วยดี หลังบริษัทจากประเทศญี่ปุ่น มีคำสั่งซื้อกล้วยหอมทองจากเครือข่ายในจังหวัดสงขลาเพิ่มเป็นสัปดาห์ละ 4-5 ตัน

แต่เนื่องจากผลผลิตเพิ่งเริ่มเก็บเกี่ยวและยังให้ผลผลิตไม่เต็มที่ ส่งผลให้ผลผลิตที่มีอยู่ไม่เพียงพอต่อความต้องการของญี่ปุ่น กล้วยหอมทองของ อ.ระโนด จะทำการเก็บและแพ็คกล้วยทุกวันจันทร์ และทราบมาว่าที่ อ.สะเดา ได้ทำการลงหน่อกล้วยหอมทองไปแล้ว 5 หมื่นกว่าหน่อในพื้นที่ 100 ไร่ ซึ่งผลผลิตจะออกมาในช่วง 7-8 เดือนข้างหน้า

สำหรับเครือข่ายผู้ปลูกกล้วยหอมทอง 10 อำเภอของจังหวัดสงขลา ประกอบด้วย อ.ระโนด อ.กระแสสินธุ์ อ.สทิงพระ อ.สิงหนคร อ.จะนะ อ.สะเดา อ.นาทวี อ.คลองหอยโข่ง อ.เทพา และ อ.สะบ้าย้อย โดยผลผลิตจะออกมาเต็มที่ประมาณ 10 ตัน ต่อสัปดาห์
ซึ่งขณะนี้ มีการขยายเครือข่ายผู้ปลูกกล้วยหอมทองปลอดสารพิษไปยังพื้นที่ 5 จังหวัดภาคใต้ตอนล่าง ประกอบด้วย นครศรีธรรมราช ยะลา สตูล พัทลุง และตรัง สร้างรายได้ สร้างอาชีพให้กับคนในพื้นที่เป็นอย่างมาก

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
