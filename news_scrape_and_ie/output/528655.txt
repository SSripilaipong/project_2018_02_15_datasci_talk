ธนาคารแห่งประเทศไทย เผยแพร่ภาพธนบัตรที่ระลึกชนิดราคา 5 แสนบาท ซึ่งเป็นธนบัตรชนิดราคาสูงที่สุดของธนบัตรไทย
ธนาคารแห่งประเทศไทย ได้นำภาพธนบัตรที่ระลึกชนิดราคา 5 แสนบาท ออกมาเผยแพร่ ทั้งนี้เพื่อน้อมรำลึกถึงพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช และเพื่อสร้างองค์ความรู้เกี่ยวกับธนบัตรที่ระลึกในรัชสมัยรัชกาลที่ 9

นอกจากการนำภาพธนบัตรที่ระลึกออกมาเผยแพร่แล้ว ยังระบุข้อมูลเกี่ยวกับธนบัตรที่ระลึกชนิดดังกล่าวว่า เมื่อปีพุทธศักราช 2543 แบงก์ชาติได้จัดพิมพ์ธนบัตรที่ระลึกเพื่อเป็นการเฉลิมพระเกียรติ เนื่องในอภิลักขิตสมัยมหามงคล วันราชาภิเษกสมรส และวันบรมราชาภิเษก ครบ 50 ปี ชนิดราคา 500000 บาท และชนิดราคา 50 บาท
เพื่อเทิดทูนความรักที่มีต่อกันระหว่างพระบาทสมเด็จพระปรมินทรมหาภูมิพลอดุลยเดชและสมเด็จพระนางเจ้าสิริกิติ์ พระบรมราชินีนาถ และถวายความจงรักภักดีแด่ทั้งสองพระองค์ที่ทรงบำบัดทุกข์ บำรุงสุขให้กับพสกนิกร โดยมิได้ทรงเห็นแก่ความเหน็ดเหนื่อย นับเป็นความรักที่หาที่สุดมิได้ และเป็นบุญบารมีของพสกนิกรที่ได้มีโอกาสถวายความจงรักภักดีในครั้งนี้
สำหรับธนบัตรที่ระลึกชนิดราคา 500000 บาท เป็นธนบัตรชนิดราคาสูงที่สุดของธนบัตรไทย ได้เริ่มนำออกจ่ายแลกให้กับประชาชนเมื่อวันที่ 8 พฤษภาคม 2543 จัดพิมพ์จำนวน 1,998 ฉบับ โดยแบ่งเป็น 2 ชุด
(1) ชุดพระบาทสมเด็จพระปรมินทรมหาภูมิพลอดุลยเดช มีตราอักษรพระปรมาภิไธย ภ.ป.ร. นำหมวดเลขหมายทั้งไทยและ อารบิก จำนวน 999 ฉบับ
(2) ชุดสมเด็จพระนางเจ้าสิริกิติ์ พระบรมราชินีนาถ มีตราอักษรพระนามาภิไธย ส.ก. นำหมวดเลขหมายทั้งไทยและอารบิก จำนวน 999 ฉบับ














ที่มา  Bank of Thailand
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
