“เอไอเอส” เผย “เซเว่น-อีเลฟเว่น” เลิกจำหน่าย-ให้บริการเติมเงินวัน-ทู-คอล ยืนยันมีช่องทางให้เติมเงินมากกว่า 5 แสนจุด มั่นใจไม่กระทบลูกค้า
รายงานข่าวแจ้งว่า วันนี้ (27 ต.ค. 59) นายฐิติพงศ์ เขียวไพศาล ผู้ช่วยกรรมการผู้อำนวยการอาวุโส ส่วนงานการตลาดและการขาย บริษัท แอดวานซ์ อินโฟร์ เซอร์วิส จำกัด (มหาชน) หรือเอไอเอส ได้ออกมาเปิดเผยว่า ขณะนี้ร้านเซเว่น-อีเลฟเว่น (7-11) ได้ยุติการจำหน่ายและให้บริการเติมเงินวัน-ทู-คอล สำหรับลูกค้าเอไอเอสแล้ว อย่างไรก็ตาม ขอยืนยันว่า เอไอเอสมีช่องทางในการเติมเงินมากกว่า 500,000 จุดเพื่อให้บริการ จึงเชื่อว่าลูกค้าจะไม่ได้รับผลกระทบแน่นอน

ทั้งนี้ ผู้สื่อข่าวรายงานว่า ร้าน 7-11 ได้ยุติการจำหน่ายและให้เติมเงินลูกค้าวัน-ทู-คอลตั้งแต่ปลายเดือน ก.ย.ที่ผ่านมา หลังจากที่ได้แจ้งเอไอเอสว่าจะขอปรับขึ้นค่าผลตอบแทนในการขาย (มาร์จิ้น) จาก 5% เป็น 7% แต่ทางเอไอเอสไม่ตกลงและขอเวลาในการเจรจาร่วมกันก่อน ทำให้เซเว่นตัดสินใจยุติการสั่งซื้อบัตรเติมเงินวันทูคอลทันที แม้ว่าในแต่ละปี ร้านเซเว่นจะมีรายได้จากการให้บริการเติมเงินแก่ลูกค้าวัน-ทู-คอลถึงปีละ 1,000-1,200 ล้านบาท
ขณะที่นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ได้ออกมาเปิดเผยถึงเรื่องดังกล่าวว่า เรื่องที่เกิดขึ้นเป็นเรื่องของการพาณิชย์ ซึ่งทาง กสทช. ไม่ได้มีส่วนเกี่ยวข้องตรงจุดนั้น แต่หากถามถึงในแง่ผลกระทบ หน้าที่ของ กสทช. ต้องเข้าไปดูแลลูกค้าอยู่แล้ว แต่ในขณะนี้ยังไม่ได้รับการร้องเรียนจากลูกค้าเข้ามา จึงคาดว่ายังไม่มีผลกระทบอะไร
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
