กสทช. ย้ำค่ายมือถือเพิ่มขีดความสามารถการให้บริการโทรศัพท์เคลื่อนที่ รองประชาชนเข้าถวายบังคมพระบรมศพ โดยเฉพาะเสาร์-อาทิตย์ และวันหยุดราชการ
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (เลขาธิการ กสทช.)  กล่าวว่า วันเสาร์ที่ 29 ต.ค. 2559 จะเป็นวันแรกที่สำนักพระราชวังจะเปิดให้ประชาชนเข้าถวายบังคมพระบรมศพ พระบาทสมเด็จพระปรมินทรมหาภูมิพลอดุลยเดช ณ พระที่นั่งดุสิตมหาปราสาท พระบรมมหาราชวัง คาดว่าจะมีประชาชนจำนวนมากเดินทางมาร่วมถวายบังคมพระบรมศพ

สำนักงาน กสทช. จึงได้มีหนังสือแจ้งย้ำไปยังผู้ให้บริการโทรศัพท์เคลื่อนทุกราย ให้เพิ่มขีดความสามารถในการให้บริการโทรศัพท์เคลื่อนที่ ในเขตพื้นที่พระบรมมหาราชวัง สนามหลวง และพื้นที่บริเวณใกล้เคียง ให้สามารถใช้งานได้อย่างมีประสิทธิภาพ โดยเฉพาะในวันเสาร์-อาทิตย์ และวันหยุดราชการ ที่จะมีประชาชนเดินทางมาเข้าร่วมเป็นจำนวนมากกว่าปกติ
โดยในบริเวณพื้นที่ดังกล่าว ขณะนี้ผู้ให้บริการโทรศัพท์เคลื่อนที่รายใหญ่ทั้ง 3 ราย ได้แก่ AIS DTAC TRUE ได้มีการจัดให้มีบริการ WiFi ฟรี ให้บริการกับประชาชน เพื่อเป็นทางเลือกให้กับประชาชนในการติดต่อสื่อสารในบริเวณดังกล่าวได้สะดวกยิ่งขึ้น ซึ่งการใช้ WiFi จะเป็นการลดการใช้งานโครงข่ายโทรศัพท์เคลื่อนที่ทำให้ประชาชนสามารถติดต่อสื่อสารกันได้อย่างสะดวกยิ่งขึ้น

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
