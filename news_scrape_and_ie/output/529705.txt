ครม.ไฟเขียวทุ่ม 22,000 ลบ.ช่วยเหลือชาวนา แก้ปัญหาข้าวราคาตก ด้าน พณ.ให้ราคาข้าวหอมมะลิราคาตลาดตันละ 11,000 บ.
รายงานข่าวแจ้งว่า วันนี้ (1 พ.ย. 59) นางอภิรดี ตันตราภรณ์ รัฐมนตรีว่าการกระทรวงพาณิชย์ ได้ออกมาเปิดเผยถึงผลการประชุมคณะกรรมการนโยบายข้าว (นบข.) นัดพิเศษก่อนการเริ่มประชุมคณะรัฐมนตรี ถึงแนวทางการช่วยเหลือเกษตรชาวนา หลังจากที่ราคาข้าวเปลือกตกต่ำอย่างหนักในขณะนี้ว่า

คณะกรรมการฯ และคณะรัฐมนตรี ได้มีมติอนัมุติงบประมาณจำนวน 22,000 ล้านบาท ในการดำเนินการรับจำนำข้าว และโครงการจำนำยุ้งฉาง โดยกำหนดให้ธนาคารเพื่อการเกษตรและสหกรณ์การเกษตร (ธ.ก.ส.) เป็นผู้ดำเนินการ
กล่าวคือการจำนำจะคิดอยู่ที่ราคาตันละ 9,500 บาท โดยจะมีเงินช่วยเหลือเพิ่มเติม ทั้งค่าเก็บเกี่ยว และค่าปรับปรุงคุณภาพข้าว ตันละ 2,000 บาท ขณะที่การจำนำยุ้งฉางจะได้เงินรวม 13,000 บาท แบ่งเป็นค่าขึ้นยุ้งฉาง และค่ารักษาอีก 1,500 บาท
ส่วนเกษตรกรที่ไม่มียุ้งฉางสามารถนำไปขายที่ธนาคาร ธ.ก.ส. ได้เลย และจะได้รับเงินสนับสนุน ค่าเก็บเกี่ยวและค่าปรับปรุงคุณภาพข้าว 2,000 บาท เช่นกัน ซึ่งโครงการดังกล่าวข้างต้นเริ่มตั้งแต่วันนี้จนถึง 28 ก.พ. 2560 ทั้งนี้ หากราคาข้าวมีการปรับตัว ก็อาจมีการปรับราคาอีกได้ตามความเหมาะสม
นอกจากนี้นางอภิรดี ยังได้กล่าวถึงการกำหนดราคาข้าวหอมมะลิของกระทรวงพาณิชย์ หลังส่งเจ้าหน้าที่ลงพื้นที่ตรวจสอบราคาตามท้องตลาดว่า ที่ประชุมมีมติให้กำหนดราคากลางข้าวหอมมะลิอยู่ที่ตันละ 11,000 บาท  เนื่องจากราคาตลาดอยู่ที่ระหว่าง 9,700-12,000 บาท
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
