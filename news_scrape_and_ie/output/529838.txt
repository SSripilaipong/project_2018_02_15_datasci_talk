ปตท.  ร่วมจัดโครงการรวมพลังซื้อข้าวจากชาวนา เปิดให้เกษตรกรขายข้าวในปั๊มน้ำมันทั่วประเทศ โดยไม่คิดค่าใช้จ่าย
นายเทวินทร์ วงศ์วานิช ประธานเจ้าหน้าที่บริหารและกรรมการผู้จัดการใหญ่ บริษัท ปตท. จำกัด (มหาชน)  เปิดเผยว่า ปตท. จัดโครงการรวมพลังซื้อข้าวจากชาวนา ในสถานีบริการน้ำมัน ปตท. ที่ร่วมโครงการทั่วประเทศ ให้เกษตรกรสามารถนำข้าวสารมาจำหน่ายแก่ผู้บริโภคได้โดยตรง และไม่คิดค่าใช้จ่าย เพื่อให้เกษตรกรและประชาชนสามารถซื้อขายข้าวสารได้สะดวกยิ่งขึ้น

โดยเกษตรกร ตัวแทนกลุ่มเกษตรกร สหกรณ์ชุมชน โรงสีข้าวชุมชน หรือ โรงสีข้าวสหกรณ์ สามารถติดต่อเพื่อนำข้าวสารมาวางจำหน่ายที่สถานีบริการน้ำมัน ปตท. โดยล่าสุดมีรายงานว่าที่ จ.บุรีรัมย์ และร้อยเอ็ด มีเกษตรกรชาวนาในพื้นที่ติดต่อวางขายสินค้าในปั๊มน้ำมันแล้ว
นอกจากนี้ ปตท. จะเพิ่มช่องทางอื่นๆ โดยจะประสานกับเครือข่ายทางธุรกิจและเกษตรกรเพื่อนำข้าวสารมาจำหน่วยในบริเวณอาคาร ปตท. สำนักงานใหญ่ และอาคาร เอเนอร์ยี่ คอมเพล็กซ์ ถนนวิภาวดี ให้แก่ พนักงาน ปตท. และบริษัทในกลุ่ม รวมทั้งข้าราชการในกระทรวงพลังงาน ตลอดจนผู้มาติดต่อทั่วไปด้วย

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
