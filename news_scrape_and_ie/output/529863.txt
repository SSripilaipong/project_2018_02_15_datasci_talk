สมาคมโรงสีข้าวไทย โต้ ร่วมมือนักการเมืองท้องถิ่นทุบราคาข้าว วอนภาครัฐอย่าโยง หนุนชาวนาขายข้าวเอง
นายมานัส กิจประเสริฐ นายกสมาคมโรงสีข้าวไทย  เปิดเผยว่า ยืนยัน โรงสีไม่ได้เกี่ยวข้องกับกรณีร่วมมือนักการเมืองท้องถิ่นในการกดราคาข้าวเปลือกตามภาครัฐกล่าวอ้าง วอนอย่านำเรื่องดังกล่าวมาโยงกัน ทั้งนี้ ราคาข้าวตกต่ำ โรงสีเป็นเพียงผู้แปรสภาพจากข้าวเปลือกมาเป็นข้าวสาร ไม่ได้เป็นผู้ขายข้าว

จึงอยากให้ไปสอบถามผู้ส่งออกข้าวถึงสาเหตุที่ราคาข้าวตกต่ำ เพราะเป็นผู้ขายข้าว และราคาข้าวที่ตกต่ำเป็นผลมาจากความชื้นของข้าว เนื่องจากเกษตรกรมีการเกี่ยวข้าวที่ไม่ครบอายุ ทำให้ความชื้นสูง ราคาข้าวเมื่อหักความชื้นจึงไม่สูงมากนัก ทั้งนี้ อยากให้เกษตรกรเกี่ยวข้าวให้ครบอายุ หรือควรตากข้าวให้แห้ง เพื่อจะได้ราคาที่สูง
โดยปัจจุบันราคาข้าวขาว 5% อยู่ที่กิโลกรัมละ 11 บาท ขณะที่ราคาข้าวหอมมะลิอยู่ที่ 15 บาทต่อกิโลกรัม จากเดิมที่ราคาข้าวหอมมะลิอยู่ที่ 25 – 27 บาทต่อกิโลกรัม ซึ่งเห็นว่าราคาที่เหมาะสมของข้าวหอมมะลิ ควรอยู่ที่ไม่ต่ำกว่า 20 บาทต่อกิโลกรัม
อย่างไรก็ตาม มองว่า รัฐบาลควรมีมาตรการในการขายข้าวออกนอกประเทศให้เพิ่มขึ้น เพื่อเป็นการระบายข้าว แม้ว่าปัจจุบันรัฐบาลจะออกโครงการจำนำยุ้งฉางเพื่อชะลอข้าวออกสู่ตลาด แต่เชื่อว่าจะเป็นการแก้ปัญหาในระยะสั้นเท่านั้น พร้อมสนับสนุนให้ชาวนาผลิตข้าวถุงออกจำหน่าย โดยทางสมาคมยินดีให้คำปรึกษาหากมีเกษตรกรติดต่อมา

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
