บขส.  – การรถไฟแห่งประเทศไทย แจงไม่ย้ายสถานีขนส่งหมอชิต 2 โดยจุดเดิมจะพัฒนาเป็นสถานีขนส่งที่เชื่อมต่อระบบคมนาคมทั้งระบบราง และรถโดยสาร
จากกรณีย้ายสถานีขนส่งหมอชิต 2 ซึ่ง บริษัท ขนส่ง จำกัด หรือ บขส. ต้องคืนพื้นที่ให้แก่ การรถไฟแห่งประเทศไทย และต้องย้ายออกจากพื้นที่ก่อนปี 2562 เพื่อใช้พื้นที่ 16 ไร่เศษ สำหรับก่อสร้างศูนย์ซ่อมรถไฟฟ้าสายสีแดง และ สถานีกลางบางซื่อ

ล่าสุดเมื่อวันที่ 1 พ.ย. ที่ผ่านมา พลตำรวจเอก อำนาจ อันอาตม์งาม รักษาการแทนกรรมการผู้จัดการใหญ่ บริษัท ขนส่ง จำกัด ได้หารือร่วมกับ นายวุฒิชาติ กัลยาณมิตร ผู้ว่าการรถไฟแห่งประเทศไทย โดยได้ข้อสรุปเบื้องต้นว่า จะเพิ่มพื้นที่ใช้สอยที่สถานีขนส่งหมอชิตเป็น 50 ไร่ เนื่องจากมีผู้ใช้บริการมากถึงวันละ 1 แสน 5 หมื่นคน จากเดิมวันละ 9 หมื่นถึง 1 แสนคน
ดังนั้น สถานีขนส่งหมอชิต 2 จึงไม่จำเป็นที่จะย้ายไปอยู่ที่รังสิต และการเข้าใช้พื้นที่ครั้งนี้ ก็ไม่กระทบกับการก่อสร้าง ศูนย์ซ่อมบำรุงของสถานีกลางบางซื่อ ซึ่งสัปดาห์นี้ จะมีการประชุมร่วมกันอีกครั้งระหว่าง บขส.และการรถไฟฯ เพื่อหาข้อยุติในเรื่องพื้นที่ทั้งหมด
ส่วนงบประมาณก่อสร้างจะลดลงจากประมาณ 1,800 ล้านบาท เหลือประมาณ 900 ล้านบาท เนื่องจากไม่ต้องย้ายพื้นที่ และการก่อสร้างอาคารรับ-ส่งผู้โดยสาร จากเดิมจะก่อสร้างเป็นอาคารสูง 5 ชั้น ปรับลดเหลือ 2 ชั้น รวมทั้งปรับปรุงพื้นที่สถานี ให้มีความทันสมัยมากขึ้น

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
