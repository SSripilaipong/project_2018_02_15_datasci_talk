ก.แรงงาน  ขานรับนโยบายรัฐบาล สั่งทุกหน่วยงานดำเนินการช่วยเหลือชาวนา พร้อมหาตำแหน่งงาน สร้างอาชีพเสริมให้
นายสุทธิ สุโกศล ผู้ตรวจราชการกระทรวงแรงงาน ในฐานะรองโฆษกกระทรวงแรงงาน  เปิดเผยว่า พล.อ.ศิริชัย ดิษฐกุล รัฐมนตรีว่าการกระทรวงแรงงาน มีความห่วงใยเกษตรกรผู้ทำนาที่ประสบความเดือดร้อน จากการขายข้าวที่อยู่ในสภาวะราคาต่ำ โดยขานรับนโยบายรัฐบาลสั่งการทุกส่วนราชการในสังกัดกระทรวง เร่งดำเนินการให้ความช่วยเหลือชาวนาให้สามารถมีรายได้เพื่อครองชีพและเลี้ยงดูครอบครัว ด้วยการหาตำแหน่งงานสร้างอาชีพเสริม และขอความร่วมมือสถานประกอบการ สนับสนุนให้นำข้าวมาจำหน่ายแก่พนักงาน ลูกจ้าง ได้โดยตรง

พร้อมสั่งการให้กรมการจัดหางาน รวบรวมตำแหน่งงานว่างในแต่ละจังหวัด แจ้งให้เกษตรกรที่สนใจสมัครเข้าทำงานหรือทำอาชีพเสริม ระหว่างช่วงว่างเว้นจากการทำนา ผ่านเครือข่ายอาสาสมัครแรงงาน บัณฑิตแรงงานในพื้นที่ กรมพัฒนาฝีมือแรงงาน จัดหลักสูตรการฝึกทักษะอาชีพที่เหมาะสมกับสภาพพื้นที่ และโอกาสการสร้างรายได้เสริมแก่ผู้ที่สนใจการฝึกอาชีพต่าง เป็นทางเลือก
ให้ทำอาชีพเสริมสร้างรายได้เพิ่ม การอบรมเทคนิคการค้าขายแบบออนไลน์ พร้อมมอบหมายให้กรมสวัสดิการและคุ้มครองแรงงาน แจ้งขอความร่วมมือสถานประกอบการต่าง ๆ สนับสนุนพื้นที่ให้ชาวนาได้นำข้าวมาจำหน่ายให้พนักงาน ลูกจ้าง ในสถานประกอบการได้โดยตรง หรืออุดหนุนข้าวที่เกษตรกรนำมาจำหน่ายเพื่อเป็นการช่วยเหลือกัน

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
