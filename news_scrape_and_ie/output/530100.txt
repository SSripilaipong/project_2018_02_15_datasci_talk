กระทรวงเกษตรฯ หวังช่วยชาวนาระบายข้าว เปิดจุดรับซื้อข้าวเปลือกจากชาวนา เตรียมสี-บรรจุถุง จำหน่ายผ่านหน่วยงานในสังกัดทั่วประเทศ
เมื่อวันที่ 2 พ.ย. ที่ผ่านมา  พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์  เปิดเผยว่า กระทรวงเกษตรและสหกรณ์ จะใช้กลไกของสหกรณ์รับซื้อข้าวเปลือกหอมมะลิจากชาวนามาทำการสี บรรจุถุง และเป็นศูนย์กระจายสินค้าไปยังผู้บริโภคให้ได้เลือกซื้อข้าวพันธุ์ดี มีคุณภาพจากชาวนาโดยตรง ซึ่งขณะนี้ได้เปิดจุดรับซื้อข้าวเปลือกแล้ว 2 จุด คือ สหกรณ์การเกษตรพิมาย จังหวัดนครราชสีมา และสหกรณ์การเกษตรเกษตรวิสัย จังหวัดร้อยเอ็ด

นอกจากนี้ องค์การตลาดเพื่อเกษตรกร (อ.ต.ก.) ได้เตรียมจัด “เทศกาลข้าวไทยร่วมใจช่วยชาวนา” เพื่อเป็นช่องทางในการเร่งระบายผลผลิตข้าวที่ออกสู่ตลาดในปริมาณมาก และคาดการณ์ว่า จะมีปริมาณเพิ่มขึ้นอีกในช่วงหลังวันที่ 10 พฤศจิกายน นี้ พร้อมทั้งเปิดช่องทางให้ผู้บริโภคสามารถสั่งซื้อข้าวผ่านเว็บไซต์ Ortorkor.com ได้อีกด้วย
ขณะที่ ผู้บัญชาการมณฑลทหารบกที่ 22 ค่ายสรรพสิทธิประสงค์ พร้อมด้วยตำรวจ และเจ้าหน้าที่พาณิชย์จังหวัดอุบลราชธานี ได้นำกำลังเข้าตรวจสอบสต๊อกข้าวสารหอมมะลิ ตามโครงการรับจำนำข้าวของรัฐบาล ฤดูกาลปี 2556/2557 ซึ่งองค์การคลังสินค้า หรือ อคส.ได้จัดเก็บไว้ตามโรงสีต่างๆ รวม 6 แห่ง เพื่อตรวจวัดปริมาณคงเหลือข้าวสารที่ฝากเก็บไว้ว่า ตรงตามบัญชีหรือไม่
จากการตรวจนับกระสอบบรรจุข้าวที่ โรงสีข้าวแหลมทองอุบล จำกัด ในอำเภอวารินชำราบ และ โรงสีอุบลธัญชาติ ในอำเภอสำโรง ซึ่งมีข้าวเก็บรักษาไว้ในโกดังรวมกันกว่า 3 หมื่น 5 พันตัน พบว่ามีปริมาณข้าวตรงตามจำนวนที่ระบุไว้ในบัญชีจัดเก็บ ไม่มีข้าวสูญหายไปจากโกดัง เพื่อนำไปทุ่มตลาด จนทำให้ราคาข้าวประจำฤดูกาลผลิตปี 2559/2560 มีราคาตกต่ำลงแต่อย่างใด
ด้าน  นายสมเกียรติ มรรคยาธร นายกกิตติมศักดิ์สมาคมข้าวถุงไทย  ระบุว่า ราคาข้าวบรรจุถุงยังทรงตัว แม้ราคาข้าวเปลือกเจ้าและข้าวเปลือกหอมมะลิจะปรับตัวลดลง เนื่องจากยังคงเป็นสต๊อกเก่า โดยราคาข้าวสารหอมมะลิ อยู่ที่กิโลกรัมละ 25 บาท ขณะที่ราคาในปัจจุบันอยู่ที่กิโลกรัมละ 21-22 บาท

MThai News
