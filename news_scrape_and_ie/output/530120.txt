บางจากฯ รับซื้อข้าว จากชาวนาจำหน่ายในปั๊มกว่า 100 แห่ง เพื่อบรรเทาความเดือดร้อนให้เกษตรกร เริ่มวันที่ 5 พ.ย. นี้
นายชัยวัฒน์ โควาวิสารัช ประธานเจ้าหน้าที่บริหารและกรรมการผู้จัดการใหญ่บริษัทบางจาก ปิโตรเลียมจำกัด (มหาชน)  เปิดเผยว่า บางจากฯ ร่วมสนับสนุนนโยบายรัฐ ช่วยเหลือเกษตรกรที่เดือดร้อนจากภาวะราคาข้าวตกต่ำ โดยจะมีการรับซื้อข้าวหอมมะลิเกรดดีจากกลุ่มเกษตรกรผู้ปลูกข้าวโดยตรง มาจำหน่ายที่สถานีบริการน้ำมันบางจากในกรุงเทพฯ และปริมณฑล เบื้องต้นกว่า 100 แห่ง


โดยบางจากฯ จะรับซื้อข้าวจากเกษตรกรกิโลกรัมละ 32-35 บาท แต่นำมาจำหน่ายลดราคาให้ประชาชนเพียงกิโลกรัมละ 30 บาท เริ่มตั้งแต่วันที่ 5 พฤศจิกายน 2559 เป็นต้นไป ทั้งนี้ เกษตรกรผู้ปลูกข้าวในต่างจังหวัด สามารถติดต่อมาที่สถานีบริการน้ำมันบางจากในพื้นที่ เพื่อนำข้าวมาจำหน่ายได้โดยไม่คิดค่าใช้จ่าย นอกจากนี้ ยังเปิดให้สมาชิกบัตรบางจากฯ ใช้คะแนนสะสม 300 คะแนน ต่อการแลกข้าวหอมมะลิ 1 กิโลกรัม (รวมค่าจัดส่งให้ถึงบ้าน) สมาชิกบัตรบางจากฯ ที่สนใจร่วมช่วยเหลือเกษตรกรติดต่อผ่าน call center โทร 1651
อย่างไรก็ตาม โครงการดังกล่าวจะช่วยให้เกษตรกรขายข้าวให้กับผู้บริโภคในราคาที่เหมาะสม ขณะที่ผู้บริโภคได้ข้าวคุณภาพดีราคาไม่แพง จึงขอเชิญชวนประชาชนช่วยกันอุดหนุน เพื่อบรรเทาความเดือดร้อนให้เกษตรกร กรณีข้าวที่รับซื้อมาจำหน่ายไม่หมด บางจากฯ จะนำไปมอบให้โครงการอาหารกลางวันสำหรับโรงเรียนในชุมชนรอบโรงกลั่นบางจาก

ขอบคุณภาพจาก bangchak.co.th
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News

