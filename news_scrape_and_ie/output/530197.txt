นายกสมาคมโรงสี  ประกาศลาออกจากตำแหน่ง พร้อมคณะกรรมการทั้งชุด ชี้ ไม่อยากเป็นจำเลยสังคม ยันข่าวราคาข้าวถูกบิดเบือน
นายมานัส กิจประเสริฐ นายกสมาคมโรงสีข้าวไทย  แถลงข่าวต่อสื่อมวลชนโดยขอยุติบทบาทการเป็นนายกสมาคมฯ พร้อมกับคณะกรรมการทั้งชุด ระบุว่า ไม่สามารถทำให้การช่วยเหลือเกษตรกรชาวนาเป็นไปอย่างที่รัฐบาลต้องการได้ โดยยืนยันว่า ทางสมาคมโรงสี ได้เป็นกลไกหนึ่งในการรับซื้อข้าว และต้องการให้ชาวนาได้ราคาที่ดีที่สุด โดยได้ชี้แจงข้อมูลบางส่วนให้กับรัฐบาล แต่เห็นว่าข้อมูลกลับถูกบิดเบือนจนเป็นจำเลยสังคม จึงขอยุติบทบาทการทำงานในส่วนของสมาคมลง

อย่างไรก็ตาม สมาชิกโรงสี ได้มีการขอความร่วมมือรับซื้อข้าวจากชาวนา ซึ่งเป็นลูกค้าเดิมต่อไป เพื่อไม่ให้เกษตรกรชาวนาได้รับความเดือดร้อนมากจนเกินไป โดยราคารับซื้อ ยืนยันว่า เป็นไปตามราคาตลาดและเป็นไปตามคุณภาพข้าวที่ชาวนาเก็บเกี่ยว โดยทางโรงสี ไม่ได้มีการเอาเปรียบ หรือกดราคาแต่อย่างใด โดยได้มีการออกแถลงการณ์อย่างเป็นทางการ เพื่อแสดงจุดยืนของสมาคม รักษาภาพลักษณ์ของโรงสีที่ดีไว้ ไม่ได้น้อยใจสังคม แต่อยากให้สังคมได้เข้าใจในข้อเท็จจริง



ที่มา  INN
MThai News
