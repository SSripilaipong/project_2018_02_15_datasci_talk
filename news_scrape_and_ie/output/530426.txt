กรมธนารักษ์ หยุดแลก เหรียญที่ระลึก ชั่วคราว วันที่ 7-11 พ.ย. นี้ เร่งกระจายไปต่างจังหวัด โดยเตรียมผลิตเหรียญกษาปณ์ที่ระลึก 2 รุ่นสุดท้ายในสมัยรัชกาลที่ 9 อีก 800,000 เหรียญ
นายจักรกฤศฏิ์ พาราพันธกุล อธิบดีกรมธนารักษ์  เปิดเผยว่า ขณะนี้ ได้วางแผนบริหารการจำหน่ายเหรียญกษาปณ์ที่ระลึก พระบาทสมเด็จพระปรมินทรมหาภูมิพลอดุลยเดช ให้มีประสิทธิภาพมากขึ้น เพื่อรองรับความต้องการของประชาชนทั่วประเทศ โดยจะหยุดการจำหน่ายเหรียญชั่วคราวระหว่างวันที่ 7 – 11 พฤศจิกายน นี้ เพื่อเร่งกระจายเหรียญกษาปณ์ที่เหลือในสต๊อกกว่า 1 ล้านเหรียญไปยังต่างจังหวัดให้ครบทั้ง 76 จังหวัด ก่อนกลับมาจำหน่ายพร้อมกันทั่วประเทศอีกครั้งในวันที่ 14 พฤศจิกายน นี้ เบื้องต้นแต่ละจังหวัดได้รับเหรียญกษาปณ์เพื่อจำหน่ายให้ประชาชนประมาณจังหวัดละ 7,000 เหรียญ แบ่งเป็นเหรียญกษาปณ์จัดชุด 4,000 ชุด และเหรียญกษาปณ์ที่ระลึกแบบเหรียญเปล่าไม่จัดชุดอีก 3,000 เหรียญ

โดยกรมจะเปิดให้แลกบัตรคิวโดยใช้บัตรประชาชน ซึ่ง 1 คิวจะสามารถซื้อได้เพียง 1 ชุดเท่านั้น และเวียนมาต่อแถวซ้ำอีกไม่ได้ ซึ่งเชื่อว่าจะเพียงพอจำหน่ายให้ประชาชนได้ถึงสิ้นเดือนพฤศจิกายน นี้ ทั้งนี้เหรียญกษาปณ์ที่ระลึกในปัจจุบัน ยังเหลือที่สามารถเปิดจำหน่ายให้ประชาชนได้อีกประมาณ 5 ประเภท จากทั้งหมด 24 ประเภท โดยในส่วนนี้ ยืนยันว่า เมื่อจำหน่ายเหรียญหมดแล้ว ไม่สามารถผลิตเพิ่มได้อีกอย่างแน่นอน
นายจักรกฤศฏิ์  ยังเปิดเผยว่า กรมธนารักษ์ อยู่ระหว่างการผลิตเหรียญกษาปณ์ที่ระลึก พระบาทสมเด็จพระปรมินทรมหาภูมิพลอดุลยเดช อีก 2 รุ่นสุดท้าย จำนวน 800,000 เหรียญ เนื่องจากได้มีการขอพระราชทานพระบรมราชานุญาตไว้ในช่วงก่อนหน้า และได้ประกาศลงในราชกิจจานุเบกษาเรียบร้อยแล้ว โดยเหรียญกษาปณ์ที่ระลึก 2 รุ่นสุดท้าย จะมีราคาหน้าเหรียญอยู่ที่ 20 บาท ได้แก่ เหรียญกษาปณ์ที่ระลึกประชาคมเศรษฐกิจอาเซียน หรือ AEC จำนวน 400,000 เหรียญ และเหรียญกษาปณ์ที่ระลึก 50 ปี สำนักงานคณะกรรมการส่งเสริมการลงทุน หรือ BOI จำนวน 400,000 เหรียญ โดยคาดว่า จะสามารถเปิดจำหน่ายให้ประชาชนได้ในระยะถัดไป
อย่างไรก็ตาม ขณะนี้อยู่ระหว่างเตรียมขอพระบรมราชานุญาตในการผลิตเหรียญกษาปณ์ที่ระลึกในพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอุดลยเดช ซึ่งขบวนการจะต้องเดินหน้าตามระเบียบ นอกจากนี้ กรมธนารักษ์ยังอยู่ระหว่างการเตรียมจัดงาน เพื่อรำลึกถึงพระมหากรุณาธิคุณ และเฉลิมพระเกียรติพระบาทสมเด็จพระปรมินทรมหาภูมิพลอดุลยเดช ที่ศูนย์การประชุมแห่งชาติสิริกิติ์ในเดือนธันวาคม ซึ่งภายในงานจะมีการเสนอเรื่องราวเกี่ยวกับเหรียญกษาปณ์ที่ระลึกต่างๆ พระราชประวัติตั้งแต่การขึ้นครองราชย์จนถึงสวรรคต

ที่มา  INN
กรมธนารักษ์ เตรียมประกาศแนวทางกระจาย เหรียญที่ระลึก  ในหลวง ร. 9 หลังพบว่าประชาชนยังมีความต้องการเพิ่มขึ้นต่อเนื่อง
นายจักรกฤศฏิ์ พาราพันธกุล อธิบดีกรมธนารักษ์  เปิดเผยว่า ที่ประชุมคณะกรรมการที่ปรึกษาด้านเหรียญที่ระลึก เตรียมพิจารณาแนวทางปรับแผนกระจายเหรียญที่ระลึกที่เกี่ยวกับ พระบาทสมเด็จพระปรมินทรมหาภูมิพลอดุลยเดช ซึ่งคาดว่า เหลือล็อตสุดท้ายประมาณ 1 ล้านเหรียญ ภายหลังประเมินสถานการณ์ความต้องการเหรียญที่ระลึก ยังคงมีประชาชนต้องการสูงขึ้นต่อเนื่อง

ทั้งนี้ อาจปรับลดจำนวนชุดจำหน่ายเหรียญ จากเดิมชุดละ 5 เหรียญ หรือ ชุดละ 3 เหรียญ เป็นจำกัดให้ประชาชนจ่ายแลกได้คนละ 1 ชุด หรือ แบบละ 1 เหรียญเท่านั้น และจะเพิ่มสัดส่วนกระจายเหรียญออกต่างจังหวัดมากขึ้น
อย่างไรก็ตาม อธิบดีกรมธนารักษ์ ยืนยันว่า จะไม่ผลิตเหรียญรุ่นเดิมเพิ่มอีกแน่นอน โดยที่ผ่านมา ได้นำเหรียญออกจำหน่ายแล้ว กว่า 3 ล้านเหรียญ และจะประกาศแนวทางการปรับแผนกระจายเหรียญอย่างละเอียดอีกครั้งในวันนี้ (4 พ.ย.)

MT hai   News
