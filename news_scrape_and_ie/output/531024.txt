กำนันเมืองพัทลุง โค่นสวนยาง หันปลูกพืชผักแบบ เกษตรผสมผสาน น้อมนำพระราชดำริ มาปรับใช้จนพบความสุข
วันนี้ 7 พ.ย. 59 ผู้สื่อข่าวรายงานว่า ที่ สวนเกษตรผสมผสาน ของ นายบรรฑิต หน้องมา อายุ 54 ปี กำนันตำบลตะโหมด อ.ตะโหมด จ.พัทลุง มีพืชผักที่ปลูกไว้ กว่า 10 ไร่ กำลังออกผลผลิต ก่อนหน้านี้ พื้นที่ดังกล่าว นายบรรฑิต ได้ปลูกยางพาราเพียงอย่างเดียว และเมื่อราคายางตกต่ำ ทำให้ขาดรายได้ จึงปรับเปลี่ยนอาชีพ โดยได้ไปศึกษาดูงานที่ โครงการช่างหัวมัน ตามแนวพระราชดำริ ของ พระบาทสมเด็จพระปรมินทรมหาภูมิพลอดุลยเดช แล้วกลับมาโค่นสวนยางพาราทิ้ง พร้อมกับ จัดสรรการปลูกพืชใหม่ เป็นพืชผักระยะสั้น ระยะกลาง และยืนต้น

โดยในช่วงแรก เพียง 1 เดือน พืชระยะสั้นก็เริ่มออกผลผลิต ส่งขายตลาด สร้างรายได้อย่างต่อเนื่องมาจนถึงปัจจุบัน นอกจากจะปลูกพืชสร้างรายได้แล้ว กำนันตำบลตะโหมด ยังหาพันธุ์ข้าวไร่ หอมดอกพะยอม มาหว่านไว้ในแปลง เพื่ออนุรักษ์พันธุ์ข้าวไร่พื้นเมืองไว้ด้วย เนื่องจากข้าวพันธุ์นี้มีกลิ่นหอมน่ารับประทาน
นายบรรฑิต ยังกล่าวอีกว่า นอกจากตนจะมีสวนยางพาราแล้ว ยังรับเหมาก่อสร้าง แต่ทำมาหลายปี ชีวิตความเป็นอยู่ก็ไม่ดีขึ้น ไม่มีเงินเหลือเก็บ จึงตัดสินใจปรับตัวเอง หันมาทำไร่ผสมผสาน ตามแนวพระราชดำริ ซึ่งตลอด 2 ปี ที่ทำมา ชีวิตมีความสุข ไม่ต้องแข่งขัน เมื่อลูกบ้านเห็นก็เข้ามาศึกษา จนขณะนี้ มีลูกบ้านหลายคนปรับเปลี่ยนอาชีพทำตามแล้วเช่นกัน เพราะสามารถสร้างรายได้เลี้ยงครอบครัวเป็นอย่างดี


ที่มา… INN
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
