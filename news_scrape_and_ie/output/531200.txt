ศูนย์วิจัยกสิกรไทย ชี้ ไม่ว่า “ฮิลลารี” หรือ “ทรัมป์” เป็นประธานาธิบดีสหรัฐฯ ย่อมมีผลต่อส่งออกไทยปี 60
บริษัทศูนย์วิจัยกสิกรไทย จำกัด ระบุว่า การเลือกตั้งประธานาธิบดีของสหรัฐฯ ใกล้เข้ามาทุกที จากผลโพลชี้ว่าคะแนนนิยมของนายโดนัลด์ ทรัมป์ จากพรรครีพับลิกันเบียดขึ้นมาสูสีกับนางฮิลลารี คลินตัน จากพรรคเดโมแครต ซึ่งสร้างความอ่อนไหวต่อตลาดการเงิน สะท้อนความเปราะบางของตลาดการเงินต่อการเข้ามามีบทบาทบริหารประเทศของนายโดนัลด์ ทรัมป์ ทั้งนี้ต้องรอผลการเลือกตั้งในวันที่ 8 พ.ย.

โดย ศูนย์วิจัยกสิกรไทย ประเมิน ไม่ว่าใครจะได้เป็นผู้นำประเทศสหรัฐฯ คนใหม่ ก็จะต้องทำงานร่วมกับสภาคองเกรสที่เสียงส่วนใหญ่มาจากคนละพรรคการเมือง ซึ่งจะมีผลต่อแนวโน้มการส่งออกของไทยในอนาคตผ่านการเติบโตทางเศรษฐกิจ การปกป้องการค้าของสหรัฐฯ และกรอบการค้าเสรีการทำข้อตกลงความเป็นหุ้นส่วนข้ามแปซิฟิก (TPP) ที่อาจถูกทบทวนเปลี่ยนแปลงไปจากที่เป็นอยู่
อย่างไรก็ตาม เศรษฐกิจสหรัฐฯ ปี 2560 ภายใต้การนำของประธานาธิบดีคนใหม่ จะยังคงขยายตัวต่อเนื่องจากปีนี้ ซึ่งจะสนับสนุนการปรับขึ้นอัตราดอกเบี้ยของธนาคารกลางสหรัฐ (เฟด) อย่างค่อยเป็นค่อยไป แม้ในกรณีนายโดนัลด์ ทรัมป์ เฟดอาจจะปรับขึ้นอัตราดอกเบี้ยน้อยกว่า และเงินดอลลาร์อาจจะไม่แข็งค่า ทั้งนี้ การฟื้นตัวอย่างต่อเนื่องของเศรษฐกิจสหรัฐฯ น่าจะเอื้อให้การส่งออกของไทยไปสหรัฐฯ ปี 2560 เติบโตร้อยละ 1.3-2.5 หรือมีมูลค่าประมาณ 24,680-24,980 ล้านดอลลาร์สหรัฐฯ ต่อเนื่องจากที่คาดว่าจะขยายตัวประมาณร้อยละ 1.3 ในปี 2559

ที่มา  INN
MThai News
