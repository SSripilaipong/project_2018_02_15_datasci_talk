หนึ่งปีมีครั้งเดียว! ‘หนอนรถด่วน’ ราคาพุ่งสูงกิโลกรัมละ 3,000 บาท เพิ่มช่องทางสร้างรายได้ให้กับเกษตรกร ชาวไร่ ชาวนา
วันนี้ 8 พ.ย. 59 ผู้สื่อข่าว จ.ลำปาง รายงานว่า ภายในกาดทุ่งเกวียน ซึ่งเป็นตลาดจำหน่ายสินค้าของฝากของที่ระลึก ที่ขึ้นชื่อแห่งหนึ่งของจ.ลำปาง โดยตั้งอยู่ที่ ริมถนนซุปเปอร์ไฮเวย์- ลำปาง เชียงใหม่ (ฝั่งขาเข้าลำปาง) ต.เวียงตาล อ.ห้างฉัตร จ.ลำปาง ซึ่งภายในตลาดกาดทุ่งเกวียนนอกจากจะมีการจำหน่ายของฝาก ของที่ระลึกแล้ว ยังมีการจำหน่ายอาหาร พื้นบ้าน นานาชนิด รวมถึงแมลงต่างๆ พี่นักเปิบพิสดารนิยมชมชอบรับประทานอย่าง ‘หนอนรถด่วน’ หรือ ‘หนอนไม้ไผ่’
จากการสอบถาม นางกาญจนาภา ลือแปง อายุ 58 ปี เจ้าของร้านน้องยิว รวมแมลง เล่าว่า ในช่วงนี้ตั้งแต่ปลายเดือนกันยายน ยาวไปจนถึง เดือนมกราคม มีเกษตรกรและชาวบ้าน ซึ่งว่างจากฤดูทำนาเก็บเกี่ยวผลผลิตแล้ว จะออกหาหนอนไม้ไผ่หรือที่รู้จักกัน ในชื่อของหนอนรถด่วน ซึ่งเป็นหนอนตัวสีขาว ลำตัวยาวประมาณ 1-2 นิ้ว อาศัยอยู่ในกระบอกไม้ไผ่
โดยเกษตรกรชาวไร่ ชาวนา จะปลูกไว้ตามหัวไร่ปลายนา หรือในป่าลึก นำมาขายให้กับพ่อค้าแม่ค้าในกาดทุ่งเกวียน ซึ่งในช่วงนี้พบว่าหนอนไม้ไผ่ มีน้อยกว่าทุกปีทำให้มีราคาสูงกว่าทุกปีที่ผ่านมา โดยถ้าเป็นหนอนไม้ไผ่สด จะขายราคากิโลกรัมละ 1,000 บาท ถ้าทอด จะขายกิโลกรัมละ 2,500 บาท และถ้าอบ จะขายในราคาที่สูง ถึงกิโลกรัมละ 3,000 บาท

แม้ราคาจะสูงขึ้นมากกว่าปีที่ผ่านมา แต่ก็ยังมีนักท่องเที่ยว ทั้งชาวไทย และ ชาวต่างชาติ ตลอดจนผู้ที่นิยมรับประทานแมลง ต่างซื้อหากันเป็นจำนวนมาก เพื่อนำไปรับประทานหรือเป็นของฝากกับเพื่อนฝูงและญาติ ซึ่งหนึ่งปีจะมีเพียงครั้งเดียวเท่านั้น และเป็นที่นิยมคือนำไปประกอบทำอาหาร เช่น ทำน้ำพริกรถด่วน รับประทานกับผักสด หรือหน่อไม้ต้ม
ทั้งนี้จากที่หนอนไม้ไผ่มีราคาสูงขึ้นก็นับว่าเป็นการส่งผลดี ให้กับเกษตรกรและชาวบ้าน ที่ออกหาหนอนไม้ไผ่หรือรถด่วน ซึ่งสามารถเพิ่มรายได้ให้กับชาวบ้าน นับว่าเป็นรายได้ที่ดีมากให้กับตนเองและครอบครัว ชาวบ้านบางคนมีความชำนาญหาได้เก่ง ได้วันละหลายกิโลกรัม ตกวันละ 1000-2000 บาท เลยทีเดียว

ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
