บอร์ดสลากฯ ลุยปราบขายสลากเกินราคาออกมาตรการทำสัญญาใหม่ทุก 6 เดือน พร้อมส่งเจ้าหน้าที่นอกเครื่องแบบเฝ้าแผงเล็งทลายแหล่งยี่ปั๊วรวมชุด
พล.ท.อภิรัชต์ คงสมพงษ์ ประธานคณะกรรมการสลากกินแบ่งรัฐบาล  เปิดเผยภายหลังประชุมกับสำนักงานตำรวจแห่งชาติ กองบัญชาการตำรวจนครบาล ว่า สำนักงานสลากกินแบ่งรัฐบาล ได้เพิ่มมาตรการปราบปรามและจับกุมผู้ค้าสลากที่ขายเกินราคา 80 บาทต่อฉบับคู่ โดยจะเข้มงวดมากขึ้น พร้อมออกมาตรการคัดกรองผู้ที่จำหน่ายสลากจริง โดยการทำสัญญาใหม่ทุก 6 เดือน

ซึ่งได้มีการปรับข้อความสัญญาให้รัดกุมขึ้น ทำให้สามารถตรวจสอบสลากที่จำหน่ายบนแผงได้ครอบคลุมมากขึ้น โดยการทำสัญญาครั้งต่อไป จะดำเนินการระหว่างวันที่ 19 – 25 พฤศจิกายน นี้ มีอายุสัญญา 16 ธันวาคม 2559 – 1 มิถุนายน 2560 ทั้งนี้ ที่ผ่านมา สถิติการจับกุมผู้จำหน่ายสลากเกินราคามีจำนวนมาก ส่วนใหญ่อยู่ในพื้นที่กรุงเทพมหานครและปริมณฑล โดยในรอบ 3 เดือนที่ผ่านมา ได้จับกุมผู้จำหน่ายสลากเกินราคาแล้วรวมทั้งสิ้นกว่า 1,500 ราย
โดยจากนี้ยืนยันว่า หากยี่ปั๊วยังไม่เลิกพฤติกรรมรวมชุดสลาก แล้วจำหน่ายให้รายย่อยในราคาสูงจนต้องขายเกินราคา 80 บาท เจ้าหน้าที่จะเข้าบุกทลายแหล่งจัดชุดสลากตามเบาะแสที่ได้รับ ส่วนการจำหน่ายตามแผงสลากต่างๆ จะจัดเจ้าหน้าที่ทหารสนธิกำลังกับตำรวจ เป็นเจ้าหน้าที่นอกเครื่องแบบลงพื้นที่เฝ้าแผงสลากขนาดกลางถึงขนาดใหญ่ หากพบว่าจำหน่ายสลากเกินราคาจะเข้าจับกุมทันที และจะเพิ่มความเข้มงวดในการจับกุมเจ้ามือหวยใต้ดินมากขึ้น โดยในเดือนธันวาคมนี้ จะกระจายกำลังเจ้าหน้าที่ลงพื้นที่ตรวจสอบจับกุมทุกกรณี
นอกจากนี้ พล.ท.อภิรัชต์ ยังกล่าวว่า สำนักงานสลากกินแบ่งรัฐบาล อยู่ระหว่างศึกษาปรับรูปแบบสลากกินแบ่งรัฐบาลใหม่ เป็นระบบการจัดทำสลากฉบับเดี่ยว ราคา 80 บาท แทนสลากฉบับคู่ เพื่อลดต้นทุนการพิมพ์  โดยจะจัดทำสลากให้เกิดความกะทัดรัด โดยจะดำเนินการพิมพ์สลากจำนวน 60 ล้านฉบับเท่าเดิม เบื้องต้นคาดว่าจะเสนอเรื่องเข้าบอร์ดสลากฯ ได้ในต้นปี 2560

ที่มา   INN
MThai News
