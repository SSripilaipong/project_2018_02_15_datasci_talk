‘หุ้นไทย’ เช้านี้ร่วงกว่า 14 จุด นักวิเคราะห์มองผันผวนช่วงนับคะแนนการเลือกตั้งประธานาธิบดีสหรัฐ ชี้ ระหว่างวันจับตาความเคลื่อนไหวของดัชนีตลาดหุ้นดาวโจนส์
บล.กรุงศรี  ระบุว่า ผลนับคะแนน Real Time การเลือกตั้งประธานาธิบดีสหรัฐ ทำให้บรรยากาศการซื้อขายในช่วงเช้าเป็นไปอย่างผันผวน และในระหว่างวันให้ติดตามการเคลื่อนไหวของดัชนีตลาดหุ้นดาวโจนส์ล่วงหน้า ซึ่งจะเป็นสัญญาณบ่งชี้สำคัญถึงผลการเลือกตั้งในอนาคตอันใกล้ อย่างไรก็ตามยังมีมุมมองเชิงบวก โดยคาดว่าในที่สุดแล้ว นางฮิลลารี คลินตัน จะเป็นผู้ชนะการเลือกตั้งและได้เป็นประธานาธิบดีคนใหม่ของสหรัฐ ซึ่งจะทำให้ SET โดยรวมยังปรับตัวขึ้นได้


หุ้นในกลุ่ม Big Cap อาทิ พลังงาน, ธนาคาร และ สื่อสาร จะยังปรับขึ้นและช่วยพยุงตลาด หุ้นขนาดกลางถึงเล็ก จะยังมีแรงเก็งกำไรผลประกอบการไตรมาส 3/59 อาทิ TKN, BEAUTY, TACC, CBG และหุ้นที่มีปัจจัยบวกเฉพาะตัวในวันนี้คือ กลุ่มยางพารา (STA, TRUBB) ซึ่งได้อานิสงส์ราคายางพารากลับสู่เทรนด์ขาขึ้น โดยวันนี้ราคายางพาราในตลาด TOCOM ปรับตัวขึ้นอีก 4 เยนต่อกิโลกรัมเป็น 194 เยนต่อกิโลกรัม เข้าใกล้ระดับสูงสุดเดิมของปีนี้ที่ระดับ 200 เยนต่อกิโลกรัม
และอีกกลุ่ม คือ กลุ่มรับเหมาก่อสร้างได้ Sentiment เชิงบวกจากข่าว ครม.มีมติรับหลักการร่าง พ.ร.บ. กองทุนไทยแลนด์ฟิวเจอร์ฟันด์ และกระทรวงคมนาคมเตรียมเสนอ Action Plan ปี 60 เข้า ครม.ในสัปดาห์หน้า ส่วนปัจจัยที่ต้องติดตามเพิ่มเติมในเช้าวันนี้คือ 1) จีนรายงานอัตราเงินเฟ้อเดือน ต.ค. 2) ไทยประชุม กนง.คาดคงอัตราดอกเบี้ยที่ระดับ 1.5% ตามเดิม

MThai News
