กระทรวงคมนาคม เล็งใช้แอพพลิเคชั่นเรียกแท็กซี่ ยกระดับการให้บริการ คาดสรุปผลศึกษาภายในปี 60
นายออมสิน ชีวะพฤกษ์ รัฐมนตรีช่วยว่าการกระทรวงคมนาคม  เปิดเผยภายหลังเป็นประธานการประชุมเสนอแอพพลิเคชั่น เพื่อการกำกับดูแลและจัดเก็บรายได้สำหรับการเรียกรถขนส่งและรถโดยสาร ว่า ทางกลุ่มบริษัท อีลีสพาวเวอร์ จำกัดได้มีการนำเสนอแอพพลิเคชั่นให้กับทางกรมการขนส่งทางบก

เพื่อให้แท็กซี่ในประเทศไทย สมัครเป็นสมาชิกคล้ายๆ กับการให้บริการของอูเบอร์ และแกร็บแท็กซี่ ทั้งรูปแบบสหกรณ์ และนิติบุคคล เข้าสมัครใช้แอพพลิเคชั่น และผู้โดยสารสามารถเรียกผ่านสมาร์ทโฟน โดยเสียค่าบริการไม่เกิน 25 บาท และในอนาคตมีความเป็นไปได้ที่จะพัฒนาระบบและร่วมมือกับผู้ให้บริการายอื่น เช่น แกร็บแท็กซี่ เพื่อปรับปรุงการให้บริการต่อไป
ทั้งนี้ มองว่า แนวคิดดังกล่าวเป็นแนวคิดที่ดี ที่อยากจะนำมาพัฒนาการให้บริการของรถแท็กซี่ในปัจจุบัน ซึ่งทางอีลิส มีระบบและสามารถพัฒนาแอพพลิเคชั่นนี้ ดังนั้นจึงได้มอบหมายให้ ทางกรมการขนส่งทางบกไปหารือร่วมกับกลุ่มบริษัท อีลิส พาวเวอร์ ในรายละเอียดแนวคิดและวางแผนการพัฒนาระบบแอพพลิเคชั่นนี้ให้สอดคล้องกับความต้องการของประชาชน และแนวคิดกรมการขนส่งทางบก
อย่างไรก็ตาม คาดว่าภายในปี 2560 สามารถสรุปรายละเอียดของแอพพลิเคชั่นดังกล่าวได้ จากนั้นจะนำเข้ามาใช้ในโครงการใดของกรมการขนส่งทางบก ต้องมีการพิจารณาอีกครั้ง

ที่มา  INN
MThai News
