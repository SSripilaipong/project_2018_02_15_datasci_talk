2 พี่น้องชาวนครสวรรค์ เร่งประดิษฐ์ ‘กระทงเทียนหอม’ ยอดสั่งจองทะลัก มีหลากหลายขนาดให้เลือกซื้อ
วันที่ 10 พ.ย. 59 ที่ผ่านมา ที่ จ.นครสวรรค์ ผู้สื่อข่าวได้เดินทางไปที่ หมู่ 2 ต.นครสวรรค์ตก อ.เมืองนครสวรรค์ ซึ่งเป็นบ้านที่มีการผลิต ‘กระทงเทียนหอม’ หลากหลายสีสันส่งขายในหลายจังหวัด และถือเป็นแหล่งผลิตกระทงเทียนหอมที่เดียวของ จ.นครสวรรค์ เท่านั้น

จาการสอบถามนางสุพรรณี พันธุรัตน์ อายุ 60 ปี และนางอธิฏิ แจ้งใบ อายุ 56 ปี สองพี่น้อง กำลังนั่งช่วยกันเร่งประดิษฐ์กระทงเทียนหอมส่งขายให้กับกลุ่มผู้ค้าปลีก ที่มียอดสั่งจองเข้ามามากกว่า 400 ใบ เพื่อนำไปขายต่ออีกทอดในวันลอยกระทง วันที่ 14 พ.ย. ที่จะถึงนี้
สำหรับกระทงเทียนหอม ทางผู้ทำได้มีการสั่งซื้อเทียนแผ่นวงกลมสีขาวจากโรงงานในกรุงเทพฯ นำส่วนหนึ่งมาหลอมละลายในหม้อต้ม และอีกส่วนหนึ่งเก็บไว้ใช้ทำฐานกระทง โดยในส่วนที่นำไปหลอมละลายนั้น จะนำมาเทใส่ไว้ในถาดทิ้งไว้ให้เย็นจนจับตัวกันก่อน ที่จะนำแป้นพิมพ์รูปกลีบดอกไม้หลายขนาด มาปั๊มลงบนเทียน เพื่อใช้ทำเป็นกลีบบัว
จากนั้นจึงนำกลีบมาแปะใส่ฐานกระทงให้ได้ 2 ชั้น เทเคลือบด้วยน้ำตาเทียน แล้วนำไปแช่น้ำเพื่อให้ทุกส่วนแข็งตัวกลายเป็นเนื้อเดียวกัน ส่วนเทียนที่นำมาปักใส่กระทง ก็มีการปั้นเทียนเป็นรูปดอกไม้มาประดับใส่ เพื่อตกแต่งให้กระทงดูสวยงาม และดูมีมูลค่าเพิ่มยิ่งขึ้น ซึ่งกระทงแบบดังกล่าวที่ทำนี้ มีหลากหลายขนาดทั้งแบบขนาดจิ๋ว เล็ก กลาง ใหญ่ ราคาตั้งแต่ 80 บาท ไปจนถึง 280 บาท แต่ทราบว่า กลุ่มผู้ค้าปลีกส่วนใหญ่จะเลือกสั่งซื้อขนาดเล็กและขนาดกลางเป็นจำนวนมาก อีกทั้ง ยังเลือกสั่งแต่สีขาวดำเพียงเท่านั้น เพราะเป็นช่วงที่อยู่ในการไว้อาลัยในหลวงรัชกาลที่ 9
จากการสอบถามนางอธิฏิ เปิดเผยว่า ก่อนหน้านี้ ได้มีการประดิษฐ์เทียนหอมทำเป็นสินค้าโอทอปส่งขายทั่วไป แต่ยอดขายกลับไม่ค่อยดีนัก จนกระทั่งมาถึงวันลอยกระทง เมื่อหลายปีก่อน ตนและพี่สาวจึงมีการปรึกษากันที่จะนำเทียนหอมมาประดิษฐ์กระทงขาย ปรากฏว่า เมื่อทำออกมาจำหน่ายแล้ว มีผู้ให้ความสนใจเข้ามาเลือกซื้อกันอย่างล้นหลาม
จนกลายเป็นธุรกิจค้ากระทงเทียนหอมในราคาส่งขายให้กับกลุ่มผู้ค้าปลีกทั้งในจังหวัดและต่างจังหวัดมาจนถึงปัจจุบันนี้ ซึ่งทุกๆ ปี จะมีการเริ่มประดิษฐ์กระทงเก็บไว้เป็นสต็อกตั้งแต่ต้นเดือนตุลาคม เนื่องจากกระทงแต่ละใบต้องใช้เวลาในการทำ และสามารถทำได้ 25 ใบต่อวันเท่านั้น



ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
