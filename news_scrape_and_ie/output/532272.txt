กอช.  เตือนสมาชิก เร่งส่งเงินออมให้ครบตามสิทธิ์ก่อนสิ้นปี 59 มั่นใจรับบำนาญตลอดชีพ แถมลดหย่อนภาษีได้
นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. กล่าวว่า การออมเงินกับ กอช.สมาชิกสามารถสะสมเงินรวมกันตลอดทั้งปีได้ไม่เกิน 13,200 บาท ซึ่ง กอช.ใช้หลักเกณฑ์การนับตามปีปฏิทิน หากสมาชิกมีการสะสมเงินเข้ามา รัฐจะสมทบเพิ่มให้ในรูปแบบขั้นบันไดตามช่วงอายุ และเมื่อครบกำหนด ทาง กอช.จะจ่ายเงินคืนแก่สมาชิก

ซึ่งแบ่งเป็น 2 กรณี คือ รับเป็นเงินบำนาญตลอดชีวิต หรือรับเป็นเงินดำรงชีพ (เดือนละ 600 บาท จนกว่าเงินในบัญชีสมาชิกจะหมด) อย่างไรก็ดี สำหรับสมาชิกผู้มีสิทธิ์การออมเพียง 10 ปี (สมาชิกผู้ที่มีอายุ 50 ปีขึ้นไป) และมีความประสงค์จะได้รับเงินบำนาญตลอดชีวิต ต้องเร่งมือในการออมสะสมเงินให้เต็มสิทธิ์ จำนวน 13,200 บาท/ปี
โดยในปีนี้เหลือเวลาอีกเพียงเดือนเศษเท่านั้น และหากสะสมเช่นนี้ประจำทุกปี การันตีได้ว่าสมาชิกจะได้รับเงินบำนาญตลอดชีพอย่างแน่นอน ทั้งนี้เงินได้เท่าที่สมาชิก กอช.จ่ายเป็นเงินสะสมเข้ากองทุน ตลอดจนเงินสมทบและดอกผลที่ได้รับจาก กอช.ให้ถือเป็นเงินได้พึงประเมินที่ได้รับยกเว้นไม่ต้องคำนวณเพื่อเสียภาษีเงินได้อีกด้วย
สามารถสอบถามข้อมูลสิทธิประโยชน์สำหรับสมาชิกได้ที่ กองทุนการออมแห่งชาติ (กอช.) โทร. 02-017-0789 และที่  www.nsf.or.th  และ facebook/กองทุนการออมแห่งชาติ

ที่มา  INN
MThai News
