สมาคมผู้ส่งออกข้าวไทย เผย ราคาข้าวยังทรงตัวระดับต่ำ มีการเปลี่ยนแปลงไม่มากนัก แต่เชื่อว่าราคาข้าวไทยถึงจุดต่ำสุดแล้ว คาดหอมมะลิแตะ 16บาท/กก.
นายชูเกียรติ โอภาสวงศ์ นายกกิตติมศักดิ์สมาคมผู้ส่งออกข้าวไทย กล่าวว่า ราคารับซื้อข้าวสารในส่วนของข้าวขาว 5 เปอร์เซ็นต์ ขณะนี้อยู่ที่กิโลกรัมละ 10.00 – 11.00 บาท ส่วนข้าวหอมมะลิ กิโลกรัมละ 19 บาท ซึ่งข้าวหอมมะลิ มีแนวโน้มราคาจะลดลงไปอยู่ที่ กิโลกรัมละ 16 บาท ในขณะที่ข้าวขาวราคาน่าจะถึงจุดต่ำสุดแล้ว ซึ่งราคาข้าวของไทยระดับนี้ใกล้เคียงกับราคาข้าวของเวียดนาม ทำให้ผู้ส่งออกสามารถแข่งขันได้ เชื่อว่าเมื่อมีคำสั่งซื้อเข้ามามากขึ้น และราคาข้าวขาวก็มีแนวโน้มจะเพิ่มขึ้นได้อีก

ด้านผู้ประกอบการโรงสี ระบุว่า หลังรัฐบาลมีมาตรการช่วยเหลือเกษตรกรผู้ปลูกข้าวหอมมะลิ ส่งผลให้ราคาข้าวเปลือกหอมมะลิขยับสูงขึ้นเล็กน้อยเฉลี่ย 300 – 400 บาทต่อตัน ส่วนข้าวขาวราคายังลดลงเฉลี่ยตันละ 200 บาท เนื่องจากตลาดยังคงคาดการณ์ว่าชาวนาจะทยอยเก็บเกี่ยวข้าวออกมาอีกมาก ทำให้ชะลอการซื้อส่งผลให้ราคาข้าวขาวลดลงต่อเนื่อง ล่าสุดโรงสีใน จ.สุพรรณบุรี รับซื้ออยู่ที่ตันละ 7,000 บาท

ที่มา INN
MThai News
