ชาวนากาฬสินธุ์ พลิกวิกฤติหันเก็บผักตามท้องทุ่งจำหน่าย กิโลกรัมละ 200 บาท หลังราคาข้าวตกต่ำ
นายณรงค์ ภูอืด อายุ 45 ปี ชาวบ้านโคกคำ หมู่ 18 ต.บัวบาน อ.ยางตลาด จ.กาฬสินธุ์ กล่าวว่า ฤดูกาลเก็บเกี่ยวข้าวนาปีของปีนี้ เป็นช่วงวิกฤติของชาวนา เนื่องจากค่าจ้างแรงงานสูงถึงคนละ 300-350 บาทต่อวัน หรือจ้างรถเกี่ยวข้าวไร่ละ 800 บาท ทำให้ชาวนาที่ขาดแคลนแรงงาน และไม่มีเงินจ้างแรงงานได้รับความเดือดร้อน

ขณะที่ในกลุ่มของชาวนาที่จ้างแรงงานเก็บเกี่ยว ก็ต้องประสบปัญหาขาดทุน เพราะผลผลิตตกต่ำ ได้ปริมาณข้าวต่อไร่เพียง 250-300 กก. นอกจากนี้ตลาดรับซื้อข้าวเปลือกยังให้ราคาต่ำ ที่ตันละ 5,000-6,000 บาทเท่านั้น จึงตัดสินใจยังเก็บข้าวไว้ก่อน
ขณะที่เงินใช้จ่ายในปัจจุบัน จะใช้จากการออกเก็บผักตามท้องทุ่งไปจำหน่าย มีรายได้ 300-500 บาทต่อวัน โดยเฉพาะที่หนองเลิง แหล่งน้ำสาธารณะบ้านเชียงสา หมู่ 9 ต.บัวบาน ที่พบว่ามีผักพื้นบ้านอย่างผักแก่นขม หรือสะเดาดิน ผักบุ้งนา และอาหารป่าพื้นบ้าน ที่สามารถนำมาจำหน่ายให้กับแม่ค้าในตลาดสด
โดยเฉพาะผักแก่นขมที่เกิดขึ้นเองตามธรรมชาติ บางคนเก็บได้มาก ก็นำไปแบ่งขาย ขีดละ 20-30 บาท หรือราคาสูงถึงกิโลกรัมละ 200 บาท นอกจากนี้ยังมี หอยขม ปลานา กบนา และเขียด ซึ่งเป็นอาหารพื้นบ้านที่เป็นที่นิยม จึงนับเป็นการพลิกวิกฤติจากราคาข้าวตกต่ำด้วยการหาเก็บผักแก่นขมกินในครัวเรือน และสร้างรายได้ในช่วงนี้เป็นอย่างดี

ที่มา  INN
MThai News
