ธ.ก.ส.  เตรียมจ่ายเงินในโครงการสินเชื่อชะลอการขายข้าวเปลือกหอมมะลิ คาดจ่ายเงินได้ตั้งแต่วันที่ 25 พ.ย. นี้
นายสุพัฒน์ เอี้ยวฉาย ผู้ช่วยผู้จัดการธนาคารเพื่อการเกษตรและสหกรณ์การเกษตร หรือ ธ.ก.ส. กล่าวว่า กรณีมาตรการของรัฐบาลในการแก้ปัญหาราคาข้าวตกต่ำ โดยให้ ธ.ก.ส. ปล่อยสินเชื่อร้อยละ 90 จากราคาข้าวในตลาด เพื่อให้ชาวนาเก็บข้าวไว้ในยุ้งฉาง

ล่าสุด มีข้อสรุปว่า ธนาคารจะเริ่มจ่ายเงินให้กับชาวนาในภาคตะวันออกเฉียงเหนือตอนบนได้ใน 2 จังหวัดแรก คือ สกลนคร และนครพนม เนื่องจากข้าวหอมมะลิ 105 จะเริ่มเก็บเกี่ยวหลังวันที่ 15 พ.ย.นี้ โดยคาดว่าสามารถจ่ายเงินได้ตั้งแต่วันที่ 25 พ.ย.นี้เป็นต้นไป
สำหรับโครงการสินเชื่อชะลอการขายข้าวเปลือกหอมมะลิ ธ.ก.ส.จะให้สินเชื่อตันละ 9,500 บาท เกษตรกรจะได้รับค่าเก็บเกี่ยวและปรับปรุงคุณภาพไร่ละ 800 บาทไม่เกิน 15 ไร่ ค่าเก็บข้าวขึ้นยุ้งฉางอีกตันละ 1,500 บาท ส่วนโครงการสินเชื่อชะลอการขายข้าวเปลือกปทุมธานีและข้าวเปลือกเจ้า ขณะนี้ อยู่ระหว่างการสำรวจยุ้งฉางเก็บข้าว เนื่องจากข้าวจะออกมากในปลายเดือนนี้
นายสุพัฒน์ กล่าวต่อว่า เพื่อให้ชาวนามีโอกาสไถ่ถอนข้าวที่เข้าร่วมโครงการดังกล่าว ธ.ก.ส.ได้ขยายเวลาไถ่ถอนข้าวจาก 5 เดือน เป็น 6 เดือน และหากพบว่าราคาข้าวยังไม่ดีขึ้น จะขยายต่ออีก 3 เดือน รวมเป็น 9 เดือน ซึ่งเชื่อว่ามีเกษตรกรมาไถ่ถอนข้าวประมาณร้อยละ 70 หรือประมาณ 80,000 ราย

MThai News
