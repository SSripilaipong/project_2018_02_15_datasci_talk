แม่ค้าชัยนาท ไอเดียเก๋ทำกระทงรักษ์สิ่งแวดล้อม จากเปลือกข้าวโพด
วันนี้ (14 พ.ย. 59) ผู้สื่อข่าว MThai News ได้รายงานบรรยากาศก่อนเทศกาลลอยกระทงในพื้นที่ จ.ชัยนาท คืนนี้ว่า มีพ่อค้า-แม่ค้านำกระทงที่ทำจากวัสดุชนิดต่างๆ มาวางจำหน่ายกันจำนวนมาก ทั้งกระทงที่ทำจากขนมปังใบตอง และวัสดุทางธรรมชาติต่างๆ

โดยเฉพาะที่ร้านเกษยานนันท์ ที่ทางร้านได้มีแนวคิดที่จะนำเปลือกข้าวโพดที่ปกติแล้วจะถูกเผาทิ้งทำลายหลังการเก็บเกี่ยว ซึ่งเป็นการสูญเปล่านำมาย้อมสีเป็นสีสันต่างๆ อย่างสวยงาม ประดิษฐ์เป็นกระทงจำหน่ายให้กับผู้ที่สนใจในราคาใบละ 50 บาท และ 80 บาทตามขนาด
ทั้งนี้เจ้าของร้านบอกว่า กระทงที่ทำจากเปลือกข้าวโพดนี้นอกจากจะสวยงามแล้วยังเป็นมิตรต่อสิ่งแวดล้อมอีกด้วย เพราะสามารถย่อยสลายได้ในเวลาไม่กี่วัน และไม่เน่าเสียสร้างปัญหาให้กับแหล่งน้ำด้วย

ซึ่งตั้งแต่ประดิษฐ์กระทงจากเปลือกข้าวโพดมาวางขาย ลูกค้าก็ให้การตอบรับดีมาก เพราะหลายคนบอกว่าเปลือกข้าวโพดเมื่อพับเป็นกลีบประกอบเข้าเป็นกระทงแล้วจะสวยงามแปลกตาและมีความโดดเด่น ทำให้ลูกค้าชื่นชอบและราคาที่จำหน่ายก็ไม่แพงอีกด้วย
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
