ธนาคารกรุงไทย เตรียมเปิดพื้นที่สำนักงานใหญ่และสาขาให้ชาวนา ขายข้าว  ได้โดยตรงกับผู้บริโภค
นางศิริพร นพวัฒนพงศ์ ผู้ช่วยกรรมการผู้จัดการใหญ่ สายงานสื่อสารและภาพลักษณ์องค์กร ธนาคารกรุงไทย เปิดเผยว่า จากการที่รัฐบาลได้ออกมาตรการต่างๆ เพื่อแก้ไขปัญหาราคาข้าวตกต่ำ ธนาคารกรุงไทยเล็งเห็นถึงปัญหาดังกล่าว และได้ให้การสนับสนุนอย่างเต็มที่ เพื่อช่วยบรรเทาความเดือดร้อนของชาวนา
โดยเตรียมเปิดพื้นที่สำนักงานใหญ่ รวมทั้งสาขาที่ตั้งอยู่ในทำเลที่เหมาะสม เพื่อให้ชาวนานำข้าวสารมาจำหน่ายโดยตรงกับผู้บริโภค โดยไม่คิดค่าใช้จ่าย ซึ่งจะช่วยให้ระบายข้าวสารออกสู่ตลาดได้สะดวกรวดเร็วมากยิ่งขึ้น

ทั้งนี้ ธนาคารได้ประสานกับเครือข่ายเกษตรกรโดยตรง และสั่งซื้อข้าวจาก บริษัท ไทยธุรกิจการเกษตร จำกัด ซึ่งเป็นบริษัทที่ถือหุ้นโดยธนาคารเพื่อการเกษตรและสหกรณ์การเกษตร (ธ.ก.ส.) และสหกรณ์การเกษตรเพื่อการตลาดลูกค้า ธ.ก.ส. (สกต.) ทั่วประเทศ
ซึ่งรับซื้อข้าวเปลือกจากเกษตรกร เพื่อมาดำเนินการสี แปรสภาพ และจำหน่าย โดยธนาคารจะรณรงค์ให้พนักงานทั่วประเทศกว่า 24,000 คน สั่งซื้อข้าวสารไว้บริโภคภายในครอบครัว รวมทั้งยังจะซื้อข้าวสาร เป็นของขวัญมอบให้กับลูกค้าในโอกาสต่างๆ
นอกจากนี้ ธนาคารได้ร่วมมือกับกรมส่งเสริมการเกษตร กระทรวงเกษตรและสหกรณ์ รวมทั้งสหกรณ์การเกษตรต่างๆ เปิดพื้นที่ให้ชาวนามาจำหน่ายข้าวสารคุณภาพดี อาทิ ข้าวหอมมะลิ ข้าวกล้องไรซ์เบอร์รี่ และ ข้าวปลอดสาร ที่สำนักงานใหญ่ 2 อาคาร ทั้งอาคารนานาเหนือ และอาคารสุขุมวิท 
ระหว่างวันที่ 30 พฤศจิกายน – 9 ธันวาคม 2559
ในส่วนของสาขา ขณะนี้สาขารังสิต-นครนายก คลอง 4 สาขาอุบลรัตน์ และสาขาชุมแพ จังหวัดขอนแก่น ได้ให้ชาวนามาจำหน่ายข้าวสารแล้ว ขณะที่สาขาอื่นๆ กำลังอยู่ระหว่างดำเนินการ
ที่มา  INN
MThai News
