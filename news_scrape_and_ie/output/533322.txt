ค่าเงินหยวนของจีนอ่อนค่าลงอย่างมาก โดยลดลงไปจนเกือบต่ำสุดในรอบ 8 ปี เมื่อเทียบกับดอลลาร์สหรัฐฯ
ระบบแลกเปลี่ยนเงินตราต่างประเทศของจีน หรือ CFETS ระบุว่า อัตราแลกเปลี่ยนกลางของเงินหยวน หรือ เหรินหมินปี้ อยู่ที่ 6.8495 หยวนต่อดอลลาร์สหรัฐฯ ถือเป็นการอ่อนค่าลงติดต่อกันเป็นวันที่ 8

ส่วนในตลาดแลกเปลี่ยนเงินตราต่างประเทศแบบทันที หรือ Spot Foreign Exchange Market ค่าเงินหยวนจะแข็งค่าขึ้นหรืออ่อนค่าลงได้ไม่เกินร้อยละ 2 จากอัตราแลกเปลี่ยนกลางในแต่ละวัน โดยอัตราแลกเปลี่ยนกลางของเงินหยวนเมื่อเทียบกับดอลลาร์สหรัฐฯ จะกำหนดจากค่าเฉลี่ยถ่วงน้ำหนักของราคาที่ได้รับการเสนอมาจากผู้กำหนดราคาตลาดต่างๆ ก่อนที่จะมีการเปิดตลาดระหว่างธนาคารในแต่ละวันทำการ
ชุ่ย ไห่เทา นักค้าเงินอาวุโสที่แบงค์ออฟไชน่า กล่าวว่า ค่าเงินของจีนอยู่ภายใต้แรงกดดันในช่วงไม่นานมานี้ เนื่องจากค่าเงินดอลลาร์ที่แข็งค่าขึ้น หลังจากที่ นายโดนัลด์ ทรัมป์ คว้าชัยในการเลือกตั้งประธานาธิบดีสหรัฐฯ อย่างพลิกความคาดหมาย ส่งผลกระทบต่อตลาดการเงินโลก

การแข็งค่าของเงินดอลลาร์สหรัฐฯ นำไปสู่การอ่อนค่าลงของเงินหยวน พร้อมกับเงินสกุลต่างๆ ในตะกร้าสิทธิพิเศษถอนเงิน หรือ SDR ซึ่งเป็นค่าเงินกลางของกองทุนการเงินระหว่างประเทศ หรือ IMF
ชุ่ย กล่าวว่า ในขณะนี้ ค่าเงินหยวนไม่ได้ถูกตรึงไว้กับค่าเงินดอลลาร์สหรัฐฯ เพียงสกุลเดียวอีกต่อไปแล้ว แต่ยังขึ้นอยู่กับความผันผวนของเงินสกุลอื่นในตะกร้า SDR อีกด้วย ดังนั้นหากลองดูค่าเงินสกุลต่างๆ ในตะกร้าเงินนี้ของ IMF จะเห็นว่าดัชนีอัตราแลกเปลี่ยนเงินหยวนค่อนข้างมีเสถียรภาพ
ธนาคารกลางจีน ระบุเมื่อไม่นานมานี้ว่า พื้นฐานทางเศรษฐกิจของจีนไม่ได้เปลี่ยนแปลง และข้อมูลเศรษฐกิจล่าสุดซึ่งแสดงให้เห็นสัญญาณบวกหลายอย่าง ขณะที่นักลงทุนต่างชาติได้เริ่มถือครองสินทรัพย์สกุลเงินหยวนแล้ว ค่าเงินหยวนจึงน่าจะยังคงมีเสถียรภาพเมื่อเทียบกับเงินสกุลอื่นในตะกร้า SDR
ทั้งนี้ สกุลเงินอื่นๆ ที่อยู่ในตะกร้า SDR ของ IMF ประกอบด้วย ดอลลาร์สหรัฐฯ ยูโร ปอนด์อังกฤษ และเยนญี่ปุ่น โดยเงินหยวนเป็นสกุลเงินล่าสุดที่ได้รับการบรรจุไว้ในตะกร้าเงินเมื่อวันที่ 1 ตุลาคมที่ผ่านมา
ด้านนายเกิง ซวง โฆษกกระทรวงต่างประเทศจีน กล่าวเมื่อวันอังคารที่ผ่านมาว่า คงจะเป็นเรื่องดี หากสหรัฐฯ เข้าร่วมกับธนาคารเพื่อการลงทุนในโครงสร้างพื้นฐานเอเชีย หรือ AIIB นายเกิงกล่าวหลังจากที่นายจิน ลี่ฉวิน ประธานเอไอไอบี แสดงการต้อนรับสหรัฐฯ ให้เข้าร่วมเมื่อวันพฤหัสบดีที่แล้ว หลังจากที่ นายเจมส์ วูลส์ลีย์ ที่ปรึกษาอาวุโสของนายโดนัลด์ ทรัมป์ ว่า ที่ประธานาธิบดีสหรัฐฯ กล่าวถึงการที่สหรัฐฯ ปฏิเสธการเข้าร่วมกับธนาคาร AIIB ในสมัยรัฐบาลปัจจุบันของสหรัฐฯ ว่า เป็นความผิดพลาดทางยุทธศาสตร์
นายเกิง กล่าวว่า เอไอไอบี เป็นสถาบันอิสระด้านการพัฒนาที่ 57 ประเทศร่วมกันก่อตั้งขึ้น โดยมีกฎและขั้นตอนต่างๆในการรับสมาชิกใหม่ การก่อตั้งเอไอไอบี มีจุดประสงค์ในการส่งเสริมการสร้างโครงสร้างพื้นฐานในเอเชียให้เพียงพอต่อความต้องการ ส่งเสริมการพัฒนาเศรษฐกิจในภูมิภาค และพัฒนาความเป็นอยู่ของผู้คนในภูมิภาคด้วย ดังนั้น หากสหรัฐฯ ซึ่งเป็นชาติที่มีขนาดเศรษฐกิจใหญ่ที่สุดในโลกเข้าร่วม ก็จะเป็นเรื่องดี

MThai News
