กองสลาก  เตือน อย่าหลงเชื่อการแอบอ้างไลน์หลุดรู้ตัวเลขล่วงหน้า ยันการออกรางวัลทุกขั้นตอนโปร่งใส
จากกรณีที่มีข่าวแพร่ในโลกออนไลน์ กรณีมีไลน์หลุดจากกองสลาก สามารถทราบผลการออกรางวัลก่อนเข้าสู่กระบวนการออกรางวัล ซึ่งการเผยแพร่ดังกล่าวสร้างความเข้าใจผิด และส่งผลเสียหายต่อภาพลักษณ์ของสำนักงานกองสลากนั้น

พลตรี ฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล เปิดเผยว่า ขอให้ประชาชนอย่าหลงเชื่อการเผยแพร่ดังกล่าว เนื่องจากเป็นการหลอกลวงทั้งสิ้น การออกรางวัลสลากกินแบ่งรัฐบาลเป็นไปด้วยความโปร่งใส สามารถตรวจสอบได้ทุกขั้นตอน ตามมาตรฐานสากล ISO9001:2008 สามารถรับชมเทปบันทึกผลการถ่ายทอดผลการออกรางวัลย้อนหลังได้ทุกงวดผ่าน เว็บไซต์สำนักงานกองสลาก www.glo.or.th ตลอดเวลา
ทั้งนี้ กระบวนการออกรางวัลของสำนักงานสลากกินแบ่งรัฐบาล ไม่มีใครสามารถทราบตัวเลขที่จะออกรางวัลล่วงหน้าได้ สำหรับประชาชนที่สนใจสามารถเช้าชมการออกรางวัลได้ ณ อาคารออกรางวัล สำนักงานสลากกินแบ่งรัฐบาล ถนนนนทบุรี อำเภอเมืองนนทบุรี จังหวัดนนทบุรี หรือรับชมการถ่ายทอดสดผ่านสถานีวิทยุโทรทัศน์แห่งประเทศไทย ช่อง 11 กรมประชาสัมพันธ์ ตั้งแต่เวลา 15.00- 16.00 น. สถานีโทรทัศน์ไทยรัฐ ทีวี ตั้งแต่เวลา 14.00 น. และทางสถานีโทรทัศน์ข่าวสปริงนิวส์ ตั้งแต่เวลา 14.30 น.
รวมทั้งรับฟังการถ่ายทอดเสียงทางสถานีวิทยุกระจายเสียงแห่งประเทศไทย กรมประชาสัมพันธ์ และสถานีวิทยุสปริงส์ เรดิโอ เอฟเอ็ม 98.5 เมกกะเฮิทซ์ ตั้งแต่เวลา 14.30 น. นอกจากนี้ยังมีการออกรางวัลสลากสัญจร ที่เปิดโอกาสให้ประชาชนในส่วนภูมิภาคได้เข้าชมและร่วมสัมผัสบรรยากาศการออกรางวัลอย่างใกล้ชิด สำนักงานกองสลาก จะประชาสัมพันธ์วันและสถานที่ให้ทราบต่อไป

ขอบคุณข้อมูล  สำนักงานสลากกินแบ่งรัฐบาล
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
