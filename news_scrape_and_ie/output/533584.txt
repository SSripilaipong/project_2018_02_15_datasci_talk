ปลัดคลัง แจง ฐานะการคลังของรัฐบาลยังมีความเข้มแข็งเพียงพอ พร้อมยืนยันสามารถรองรับการขับเคลื่อนนโยบายเศรษฐกิจของรัฐบาลได้
นายสมชัย สัจจพงษ์ ปลัดกระทรวงการคลัง ได้ยืนยันว่า ฐานะการคลังของรัฐบาลยังมีความเข้มแข็งเพียงพอ และเอื้อต่อการดำเนินนโยบายและมาตรการทางการคลัง เพื่อสนับสนุนการขยายตัวทางเศรษฐกิจของประเทศในช่วงต่อไป
ทั้งนี้ การเคลื่อนไหวของระดับเงินคงคลัง ณ สิ้นเดือนตุลาคม 2559 ที่เป็นเดือนแรกของปีงบประมาณ 2560 ถือเป็นแนวโน้มปกติเมื่อเทียบกับช่วงเดียวกันของปีก่อน และยังอยู่ในระดับที่แข็งแกร่งและสามารถรองรับการขับเคลื่อนนโยบายเศรษฐกิจของรัฐบาลในระยะต่อไป

โดยมีระดับเงินคงคลังจำนวน 235,805 ล้านบาท ทั้งนี้ มีสาเหตุหลักมาจากการเร่งรัดและดำเนินมาตรการสนับสนุนการเบิกจ่ายในช่วงไตรมาสแรกของปีงบประมาณ ซึ่งสูงกว่าเดือนเดียวกันของปีที่แล้วจำนวน 62,775 ล้านบาท คิดเป็นอัตราการเบิกจ่ายร้อยละ 15.5 ของวงเงินงบประมาณและสูงกว่าเป้าหมายการเบิกจ่ายรายเดือนถึงร้อยละ 6.2
โดยมีสาเหตุหลักมาจากการจัดสรรเงินอุดหนุนให้แก่องค์กรปกครองส่วนท้องถิ่น (อปท.) เพื่อสนับสนุนการจัดทำบริการสาธารณะให้แก่ประชาชนในพื้นที่สูงถึง 62,586 ล้านบาท นอกจากนี้ ยังสามารถเร่งรัดการเบิกจ่ายรายจ่ายลงทุนสูงกว่าเดือนเดียวกันของปีที่แล้วถึงร้อยละ 17 ส่งผลให้มีเม็ดเงินเข้าสู่ระบบและเป็นผลดีต่อเศรษฐกิจ
ในขณะที่ผลการจัดเก็บรายได้รัฐบาลในเดือนตุลาคม 2559 สามารถจัดเก็บได้สูงกว่าเป้าหมาย 16,054 ล้านบาท หรือร้อยละ 8.5 และสูงกว่าปีก่อนถึงร้อยละ 22.8
นอกจากนี้ ในช่วงต้นปีงบประมาณของทุกปี ยังเป็นช่วงที่ยังไม่มีการนำส่งรายได้จากภาษีหลักสำคัญ เช่น ภาษีเงินได้นิติบุคคล ภาษีเงินได้ปิโตรเลียม เป็นต้น ดังนั้น กระทรวงการคลังจะได้ดำเนินการบริหารสภาพคล่องกระแสเงินสดในมือให้เพียงพอต่อระดับการใช้จ่ายตามแผนการเบิกจ่ายให้เป็นไปอย่างมีประสิทธิภาพสูงสุด ควบคู่ไปกับการติดตามสถานะการคลังและการจัดเก็บรายได้ของรัฐบาลอย่างใกล้ชิดต่อไป

ข้อมูล   thaigov.go.th
MThai News
