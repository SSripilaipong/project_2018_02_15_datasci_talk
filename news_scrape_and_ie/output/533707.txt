โฟล์คสวาเกน  ผู้ผลิตรถยนต์รายใหญ่ที่สุดของยุโรป จ่อปลดพนักงาน 3 หมื่นตำแหน่งทั่วโลก หวังลดต้นทุน
บริษัทโฟล์คสวาเกน  ผู้ผลิตรถยนต์ยักษ์ใหญ่ของเยอรมนี และผู้ผลิตรถยนต์รายใหญ่ที่สุดของยุโรป แถลงว่า บริษัทฯ จะปลดตำแหน่งงาน 3 หมื่นตำแหน่งทั่วโลก ซึ่งเป็นส่วนหนึ่งของแผนเพื่อช่วยเพิ่มผลกำไรหลังเกิดกรณีเรื่องการโกงสอบวัดค่าไอเสีย โดยระบุว่า บริษัทฯ จำเป็นต้องลดต้นทุน

ขณะเดียวกัน บริษัทฯ จะเริ่มทำการปฏิรูประบบทำงานของโรงงานทั้งหมดในเยอรมนี ซึ่งโรงงานของโฟล์คสวาเกนในเยอรมนี จะมีการปรับลดตำแหน่งงานมากที่สุด คือ 23,000 ตำแหน่ง โดย บริษัทฯ และแกนนำสหภาพสามารถตกลงเรื่องนี้ได้สำเร็จ
ทั้งนี้ แถลงการณ์ ระบุว่า บริษัทฯ จะจัดทำโครงการจ่ายค่าทดแทนกรณีคนงานลาออกแบบสมัครใจ และหยุดรับคนงานใหม่ทันทีที่ตำแหน่งว่าง รวมถึงจัดทำโครงการปลดเกษียณก่อนกำหนด ในปัจจุบันบริษัทโฟล์คสวาเกน จ้างคนงานทั่วโลกกว่า 610,000 คน ในช่วงนี้ บริษัทฯ ถูกกระทรวงยุติธรรมสหรัฐฯ สั่งปรับและเรียกค่าเสียหายหลายพันล้านดอลลาร์สหรัฐฯ หลังพบว่า โกงในการทดสอบวัดค่าไอเสีย

ที่มา  js100
MThai News
