กระทรวงการคลัง เตรียมออกมาตรการช่วยเหลือผู้มีรายได้น้อยในพื้นที่เขตเมือง  พร้อมกระตุ้นกำลังซื้อสิ้นปีนี้
นายอภิศักดิ์ ตันติวรวงศ์ รัฐมนตรีว่าการกระทรวงการคลัง กล่าวว่า ทางกระทรวงเตรียมออกมาตรการช่วยเหลือผู้มีรายได้น้อยในพื้นที่เขตเมือง โดยในขณะนี้อยู่ระหว่างหาศึกษาหลักเกณฑ์ และรูปแบบการช่วยเหลือ หลังจากก่อนหน้านี้ได้มีการขึ้นทะเบียนผู้ที่มีรายได้น้อยไปแล้วกว่า 8 ล้านคน และได้ให้ความช่วยเหลือในกลุ่มเกษตรกรไปแล้ว

ทั้งนี้ ยืนยันว่ามาตรการที่จะออกมานั้นตรงจุดและถูกกลุ่มเป้าหมาย โดยอาจพิจารณาการช่วยเหลือ อาทิ การลดหย่อนค่าน้ำค่าไฟว่าจะชดเชยอย่างไร รวมทั้งดูแลผู้ที่อยู่ชานเมืองที่มีรายได้น้อย และต้องเดินทางเข้ามาทำงานในตัวเมือง
นอกจากนี้ ยังอยู่ระหว่างพิจารณามาตรการด้านอื่น ๆ ที่จะออกมาช่วยเหลือแบ่งเบาภาระค่าครองชีพประชาชน และกระตุ้นกำลังซื้อในประเทศ ซึ่งมาตรการทั้งหมดจะได้ข้อสรุปและทยอยออกมาเพื่อเป็นของขวัญปีใหม่ช่วงสิ้นปีนี้อย่างแน่นอน

ที่มา  INN
MThai News
