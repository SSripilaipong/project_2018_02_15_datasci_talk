กรมธนารักษ์ เพิ่มช่องทางจ่ายแลกเหรียญที่ระลึกอนุสรณ์พระราชพิธีถวายพระเพลิงพระบรมศพ หลังประเมินว่าเป็นที่ต้องการของประชาชน ขณะที่เหรียญและธนบัตรที่ระลึก ในย่านท่าพระจันทร์แพงขึ้นมากกว่าเท่าตัว
เหรียญกษาปณ์ และธนบัตรที่ระลึก ขณะนี้ราคาปรับขึ้นมากกว่าเท่าตัว เจ้าของร้านจำหน่ายย่านท่าพระจันทร์ เปิดเผยว่า ประชาชนจำนวนมากต้องการเหรียญและธนบัตรที่ระลึกซึ่งมีอยู่จำกัด ราคาอาจขึ้นอยู่กับอายุ ความหมาย จำนวนการผลิต ปีการผลิต คุณลักษณะตามตำรานักสะสม หรือผ่านพิธีทางศาสนาหรือไม่ หรือความพอใจของผู้ซื้อผู้ขาย ไม่มีราคากลางที่ชัดเจน และเริ่มพบเหรียญ หรือธนบัตรที่ระลึกปลอมออกจำหน่ายจำนวนมาก

โดยนักสะสมบางส่วน เปิดเผยว่า ยังตระเวนหารุ่นที่ยังขาดอยู่ เพื่อเก็บเป็นที่ระลึกและบางส่วนอาจขายเก็งกำไร โดยยอมลงทุนซื้อในตลาดที่มีราคาสูงตอนนี้ เพราะเชื่อว่าหากเหรียญและธนบัตรหมุนเวียนรัชกาลที่ 10 นำออกใช้ ราคาจะแพงกว่านี้มาก
ขณะที่ กรมธนารักษ์ ยังเปิดจ่ายแลกเหรียญที่ระลึก ซึ่งขณะนี้เหลือประมาณหลักแสนเท่านั้น แต่จะบริหารให้เพียงพอจ่ายแลกถึงสิ้นเดือนพฤศจิกายน และเตรียมเหรียญที่ระลึกรุ่นใหม่ 2 รุ่น ได้แก่ เฉลิมฉลองเนื่องในโอกาสเข้าสู่ประชาคมเศรษฐกิจอาเซียน และบีโอไอ ชนิดราคา 20 บาท รุ่นละ 4 แสนเหรียญ ออกจ่ายแลกในงานนิทรรศการ เดือนธันวาคม นี้
ส่วนการผลิตเหรียญที่ระลึกอนุสรณ์พระราชพิธีถวายพระเพลิงพระบรมศพ อยู่ระหว่างเตรียมการจัดสร้าง ซึ่งภาพประธาน เป็นพระบรมสาทิสลักษณ์ รัชกาลที่ 9 ด้านหลังเป็นภาพพระเมรุ คาดว่าจะเปิดจ่ายแลกได้ใน 1 ปีข้างหน้า และผลิตไม่น้อยกว่า 3 ล้านเหรียญ พร้อมเพิ่มช่องทางกระจายทั้งกรมธนารักษ์ ธนาคาร และไปรษณีย์

MThai News
