ชาวชัยนาทรับจ้างตัดข้าวดีด ทำเป็นอาชีพเสริมสร้างรายได้สุดงาม ได้ค่าแรงสูงถึงวันละ 300
ผู้สื่อข่าว  MThai News  รายงานว่า ที่ จ.ชัยนาท มีชาวบ้านกลุ่มหนึ่งรวมตัวกัน ออกรับจ้างตัดข้าวดีดและกำจัดวัชพืชในนาข้าวให้กับชาวนา ซึ่งถือว่าเป็นอาชีพเสริมที่สร้างรายได้สุดงาม เพราะมีค่าแรงถึงวันละ 300 บาทต่อคน
โดยชาวบ้านในตำบลวัดโคก ต.ศิลาดาน และตำบลข้างเคียง ใน อ.มโนรมย์ จ.ชัยนาท ได้รวมตัวกันเพื่อรับงานจ้าง ลงนาเพื่อตัดข้าวดีด และกำจัดวัชพืช ให้กับชาวนาโดยทั่วไป ซึ่งพวกเขาบอกว่าปัจจุบันค่าแรงในการตัดข้าวดีดเจ้าของนาจะจ้างในอัตราวันละ 300 บาท โดยจะเริ่มทำงานตั้งแต่ประมาณ 08:00น.-17:00น.

โดยหน้าที่ที่พวกเขาต้องทำคือกำจัดข้าวดีด หญ้าลิเก และวัชพืชอื่นๆ ที่ขึ้นมาในนาข้าว เพราะวัชพืชเหล่านี้หากทิ้งไว้ ข้าวในนาจะไม่ได้ผลผลิต เพราะวัชพืชจะไปแย่งปุ๋ยและสารอาหารของข้าว ทำให้ข้าวไม่โต รวงไ่ม่สมบูรณ์ ซึ่งในการลงนาแต่ละแปลงจะใช้แรงงาน 5-10 คน ตามความเร่งด่วนของงาน
ซึ่งแต่ละคนสามารถตัดข้าวดีดได้วันละประมาณ 1.5 ไร่ ทำให้ในแต่ละเดือนจะมีรายได้อย่างน้อย 6,000 บาท บางรายที่ขยันก็จะได้ถึง 9,000 บาทหากรับงานทุกวัน ซึ่งถือว่าเป็นรายได้ที่ไม่น้อยเลยสำหรับสังคมชนบท

สำหรับข้าวดีด เป็นข้าวชนิดหนึ่งที่อยู่ในตระกูลข้าวป่า ลำต้นจะเติบโตเร็วกว่าข้าวพันธุ์ของไทย ดังนั้นข้าวชนิดนี้จะสูงปกคลุมข้าวในนาและแย่งธาตุอาหารของข้าว และเมล็ดจะทิ้งรวงเมื่อเริ่มแก่ซึ่งจะเร็วกว่าข้าวพันธุ์ไทยทำให้เมล็ดร่วงลงพื้นนาก่อนการเก็บเกี่ยวทำให้ยากแก่การกำจัด
และถ้าหากการเก็บเกี่ยวมีข้าวดีดติดไป โรงสีก็จะคิดเป็นสิ่งเจือปนซึ่งก็จะถูกกดราคา ส่วนหญ้าลิเกนั้นชัดเจนว่าเป็นวัชพืชตัวฉกาจของข้าว เพราะทั้งโตเร็วแย่งสารอาหารของต้นข้าวแล้วยังขยายพันธุ์ได้รวดเร็ว ยากแก่การกำจัดหากไม่ตัดหรือถอนทิ้งก่อนที่ดอกของหญ้าลิเกจะแก่แล้วจะปลิวตามลม ลงเติบโนในนาข้าวสร้างปัญหาให้ชาวนาซึ่งจะขยายวงกว้างอย่างรวดเร็ว
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
