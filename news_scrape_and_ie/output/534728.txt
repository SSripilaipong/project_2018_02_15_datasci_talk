CEO กลุ่มเทสโก้ โลตัส ยืนยันเดินหน้าลงทุนในไทยต่อ หวังยกระดับสินค้าของเกษตรกร ปัดขายหุ้นให้กลุ่มทุน
มร. เดฟ ลูอิส ประธานเจ้าหน้าที่บริหาร กลุ่มเทสโก้ ได้เดินทางมายังประเทศไทยเพื่อเยี่ยมธุรกิจเทสโก้ โลตัส โดยการนี้ ประธานเจ้าหน้าที่บริหารกลุ่มเทสโก้ ได้เข้าพบเพื่อร่วมหารือกับนายสมคิด จาตุศรีพิทักษ์ รองนายกรัฐมนตรีด้านเศรษฐกิจ เพื่อแผนการลงทุนในประเทศไทยอย่างต่อเนื่อง

โดย มร. เดฟ ลูอิส เผยว่า กลุ่มเทสโก้ เชื่อมั่นในศักยภาพของเศรษฐกิจไทย เรามีความมุ่งมั่นที่จะขยายการลงทุนในประเทศไทยอย่างต่อเนื่อง ด้วยการเปิดสาขาเพิ่มและขยายช่องทางออนไลน์ ซึ่งจะช่วยให้ลูกค้าได้เข้าถึงสินค้าที่มีคุณภาพสูงในราคาต่ำ นอกจากนี้ ยังจะลงทุนอย่างต่อเนื่องในการปรับลดราคากลุ่มสินค้าที่มีความจำเป็นต่อการดำรงชีพเพื่อช่วยลูกค้าประหยัด
กลุ่มเทสโก้มีเจตนารมณ์ในการจำหน่ายอาหารสดคุณภาพสูงแก่ลูกค้า เราจึงวางแผนที่จะลงทุนในการยกระดับสินค้าเกษตรตลอดห่วงโซ่อาหาร ตั้งแต่ต้นน้ำจนถึงปลายน้ำ ผ่านการทำงานร่วมกับเกษตรกรไทยในการร่วมกันวางแผนการเพาะปลูกโดยใช้ความต้องการของตลาดเป็นที่ตั้ง เพื่อแก้ปัญหาสินค้าเกษตรล้นตลาด ตลอดจนการพัฒนาการขนส่งให้สามารถคงความสดของสินค้า ซึ่งจะช่วยลดการสูญเสียอาหาร
ซึ่งการยกระดับอาหารสดทั้งห่วงโซ่นี้ จะนำไปสู่ประสิทธิภาพที่สูงขึ้นและต้นทุนที่ต่ำลงสำหรับเกษตรกรและเทสโก้ โดยมีคุณภาพอาหารที่สูงขึ้นและราคาที่ดีขึ้นสำหรับลูกค้า นับได้ว่าก่อให้เกิดประโยชน์กับทุกฝ่าย ไม่ว่าจะเป็นเกษตรกร ลูกค้า และเทสโก้เอง
นอกจากนี้ มร. เดฟ ยังได้กล่าวต่ออีกว่า ประเทศไทยเป็นตลาดที่มีความสำคัญมากสำหรับกลุ่มเทสโก้ โดยเทสโก้ โลตัส เป็นธุรกิจที่มีขนาดใหญ่ที่สุดของกลุ่มเทสโก้ภายนอกสหราชอาณาจักร เราให้บริการลูกค้ามากกว่า 15 ล้านคนต่อสัปดาห์และจ้างงานพนักงานประจำกว่า 60,000 คน กลุ่มเทสโก้ มุ่งมั่นที่จะลงทุนในประเทศไทยต่อไป และไม่มีแผนในการเปลี่ยนแปลงการถือหุ้นในกิจการเทสโก้ โลตัส
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
