‘ขอนแก่นซิตี้บัส’  รถเมล์สุดล้ำ ในเมืองขอนแก่น บริการดี ฟรี Wifi  วิ่งตลอด 24 ชั่วโมง พร้อมแอปพลิเคชั่น  KKTransit  เช็กการวิ่งรถได้ทันที
เพิ่งเปิดตัวสุดยิ่งใหญ่เมื่อต้นปีที่ผ่านมา สำหรับรถโดยสารประจำทาง ‘ ขอนแก่น ซิตี้ บัส’  รถเมล์ปรับอากาศสายแรกของจังหวัดขอนแก่น  เมืองดังแดนอีสาน สร้างความฮือฮาให้กับชาวอีสานอย่างมาก เพราะขอนแก่น ซิตี้ บัส ไม่ได้เป็นแค่รถเมล์ธรรมดาทั่วไป แต่อยู่ภายใต้รูปลักษณ์หรูหรา สะอาด คนขับแต่งกายสมาร์ท อัธยาศัยดี แถมยังมี Wifi ฟรี อีกด้วย
วันนี้ทีมข่าว  MThai  มีโอกาสได้สัมภาษณ์ นายภูริภัทร ลิมป์นิศากร เป็นผู้จัดการของ บริษัท ขอนแก่นซิตี้บัส จำกัด เผยที่มาของ  ‘ขอนแก่นซิตี้บัส’  เกิดจากการร่วมมือระหว่างหน่วยงานภาครัฐ โดยเทศบาลนครขอนแก่น องค์การบริหารส่วนจังหวัดขอนแก่น และสำนักงานขนส่งจังหวัดขอนแก่น และภาคเอกชนในพื้นที่ ได้มีการเสนอแผนพัฒนาระบบขนส่งมวลชนรูปแบบใหม่ที่ดี สะอาด ทันสมัย และราคาไม่แพง เพื่อต้องการพัฒนาบ้านเกิดของตัวเองในหลายๆด้าน รวมทั้งด้านขนส่งมวลชนด้วย ซึ่งขอนแก่นซิตี้ บัส เริ่มให้บริการครั้งแรกเมื่อวันที่ 1 กุมภาพันธ์ ที่ผ่านมา

‘ขอนแก่นซิตี้บัส’  เป็นรถโดยสารปรับอากาศประจำทาง(ปอ.สาย 24) ให้บริการในเมืองขอนแก่นตลอด 24 ชั่วโมง ระยะทางรวมการให้บริการ 17 กม.  อัตราค่าโดยสาร ผู้ใหญ่ 15 บาท เด็ก/นักเรียน 10 บาทตลอดสาย  ผู้โดยสารจะขึ้นประตูหน้าและชำระค่าโดยสาร เมื่อถึงจุดหมายจะลงที่ประตูกลาง ภายในรถติดตั้งทีวี 2 จุด มีกล้องวงจรปิด พร้อมฟรี Wifi และมีลิฟต์สำหรับให้บริการผู้โดยสารที่ใช้วีลแชร์อีกด้วย
ทั้งนี้ คุณสมบัติของ  ‘ขอนแก่นซิตี้บัส’   มีความแตกต่างจากรถประจำทางทั่วไปอย่างเห็นได้ชัด เพราะมีต้นแบบการให้บริการจากรถโดยสารในประเทศญี่ปุ่น โดยนำเอาสิ่งดีๆ หลายอย่างมาปรับใช้กับการให้บริการ เช่น การแต่งกายของพนักงานขับรถ ทุกคนจะต้องใส่สูทสากล พูดจาสุภาพ มีการกล่าวทักทายผู้โดยสาร และจำกัดความเร็ว ในส่วนของการชำระค่าโดยสาร ก็สามารถชำระค่าโดยสารที่ตู้หยอดเหรียญอัตโนมัติ หรือใช้บัตรเติมเงิน RFID ได้

‘ขอนแก่นซิตี้บัส’  ถือได้ว่าเป็นรถประจำทางที่ตอบโจทย์ทุกความต้องการ จึงได้รับความสนใจอย่างมาก โดยในปัจจุบันมีผู้ใช้บริการประมาณ 1,500 คน/วัน และเพิ่มมากขึ้นเรื่อยๆ ตามลำดับ  นอกจากนี้  ‘ขอนแก่นซิตี้บัส’   ยังมีความทันสมัยเอาใจผู้ใช้บริการในยุคโซเชียลกับแอปพลิเคชั่น  KKTransit  ไว้สำหรับตรวจสอบตำแหน่งรถแบบ Real-time และมี Wifi บนรถให้ผู้โดยสารใช้ฟรีไม่มีค่าใช้จ่ายอีกด้วย
หากติดตามเฟซบุ๊กเพจขอนแก่นซิตี้บัส จะเห็นการประชาสัมพันธ์สิ่งของที่ผู้โดยสารลืมไว้เป็นระยะๆ ซึ่งถือว่าเป็นหนึ่งในบริการที่น่าชื่นชมเป็นอย่างมาก โดย  ‘ขอนแก่นซิตี้บัส’  ได้จัดช่องทางให้ผู้โดยสารสามารถติดต่อสื่อสารผ่านโซเชียล ได้แก่ Facebook, Line, Twitter และ Instagram มีการแจ้งลืมสิ่งของ และการตอบข้อสงสัย สามารถติดต่อได้ตลอด 24 ชั่วโมง ส่วนการแจ้งปัญหาการใช้งาน ทีมงานจะประสานไปยังผู้ที่เกี่ยวข้อง เพื่อดำเนินการแก้ปัญหา และแจ้งผู้ใช้กลับภายใน 3 วัน
สำหรับ  ‘ขอนแก่นซิตี้บัส’ ‘ ให้บริการตลอด 24 ชั่วโมง โดยแบ่งเวลาเดินรถออกเป็น 2 ช่วง ได้แก่ เวลา 06.00-20.00 น. รถออกทุก 10 นาที ในชั่วโมงเร่งด่วนจะให้เดินรถทุก 5 นาที และเวลากลางคืน 20.00-06.00 น. รถออกทุก 30 นาที วิ่งเป็น 2 เส้นทางหลัก เรียกว่าวนซ้าย และวนขวา โดยมีสถานีหลักอยู่ที่ สถานี 3 ซึ่งเส้นทางการเดินรถจะผ่านสถานที่สำคัญมากกว่า 20 แห่ง เช่น ห้างสรรพสินค้า โรงเรียน วัด สถานีตำรวจ บึงแก่นนคร และสถานีขนส่งผู้โดยสาร (บขส.) ทั้ง 3 แห่งของจังหวัดขอนแก่น
นายภูริภัทร ลิมป์นิศากร ได้กล่าวทิ้งท้ายด้วยว่า อยากเชิญชวนทุกท่าน ทั้งชาวจังหวัดขอนแก่นและนักท่องเที่ยว มาใช้บริการขอนแก่นซิตี้บัสของเรา เดินทางสะดวกสบาย และปลอดภัย พนักงานขับรถและทีมงานยินดีให้บริการทุกท่าน และขอบคุณ Mthai สำหรับการสัมภาษณ์ในครั้งนี้ด้วย



MThai News
