ฮือฮา! ราชกิจจานุเบกษา เผยแพร่ประกาศ  กสทช.  ออกระเบียบจ่ายโบนัส 3 เท่าของเงินเดือน อายุงาน 8 เดือนก็ได้พิจารณา
เมื่อวันที่ 24 พ.ย. 2559  เว็บไซต์ราชกิจจานุเบกษา  ได้เผยแพร่ประกาศระเบียบคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช. ว่าด้วยการเบิกจ่ายเงินค่าตอบแทนประจําปี พ.ศ. 2559 ให้กับพนักงานของ กสทช. หลังสามารถปฏิบัติงานได้สูงกว่าเป้าหมายที่วางไว้

โดยกำหนดให้จ่ายเงินค่าตอบแทนประจําปีให้สํานักงาน กสทช. อัตราคนละไม่เกิน 3 เท่าของเงินเดือน ซึ่งคุณสมบัติของพนักงาน กสทช.ที่จะได้รับเงิบตอบแทนนี้ คือ ต้องทำงานในปีนี้มาแล้วไม่น้อยกว่า 8 เดือน และต้องไม่ถูกลงโทษทางวินัยในปีนั้น รวมถึงต้องเป็นผู้รับการขึ้นเงินเดือนในปีงบประมาณนั้นด้วย
ระเบียบมีดังต่อไปนี้
ข้อ 1 ระเบียบนี้เรียกว่า “ระเบียบคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติว่าด้วยการเบิกจ่ายเงินค่าตอบแทนประจําปี พ.ศ. 2559”
ข้อ 2 ระเบียบนี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
ข้อ 3 ให้ยกเลิกระเบียบคณะกรรมการกิจการโทรคมนาคมแห่งชาติว่าด้วยการเบิกจ่ายเงิน ค่าตอบแทนประจําปี พ.ศ. 2550
ข้อ 4 ในระเบียบนี้ “ค่าตอบแทนประจําปี” หมายความว่า ค่าตอบแทนอื่นที่ได้จ่ายให้แก่เลขาธิการ กสทช. พนักงาน และลูกจ้างของสํานักงาน กสทช. ที่มีความวิริยะ อุตสาหะ มุ่งมั่น ทุ่มเทการปฏิบัติงานจนสูงกว่าเป้าหมายการปฏิบัติงานตามที่ กสทช. กําหนด
“พนักงาน” หมายความว่า พนักงานและลูกจ้างตามระเบียบคณะกรรมการกิจการกระจายเสียงกิจการโทรทัศน์ และกิจการโทรคมนาคมแห่งชาติว่าด้วยการบริหารงานบุคคล และให้หมายความรวมถึงเลขาธิการ กสทช. ด้วย
“ปีงบประมาณ” หมายความว่า ปีงบประมาณตามระเบียบคณะกรรมการกิจการกระจายเสียงกิจการโทรทัศน์ และกิจการโทรคมนาคมแห่งชาติว่าด้วยการงบประมาณของสํานักงาน กสทช.
“เงินเดือน” หมายความว่า อัตราเงินเดือนหรืออัตราค่าจ้างที่ได้รับในวันสิ้นปีงบประมาณของปีที่มีสิทธิได้รับเงินค่าตอบแทนประจําปี
ข้อ 5 ในปีงบประมาณใด หากสํานักงาน กสทช. มีผลงานการปฏิบัติงานประจําปีสูงกว่าเป้าหมายที่ กสทช. กําหนด ให้ กสทช. พิจารณาจ่ายเงินค่าตอบแทนประจําปีให้สํานักงาน กสทช. ในกรณีที่ กสทช. พิจารณาผลงานและผลการปฏิบัติงานประจําปีตามวรรคหนึ่งแล้วเห็นว่าสํานักงาน กสทช. มีผลการปฏิบัติงานบรรลุผลสูงกว่าเป้าหมายที่ กสทช. กําหนดให้ กสทช.อนุมัติจ่ายเงินค่าตอบแทนประจําปีให้สํานักงาน กสทช. นําไปจัดสรรให้หน่วยงานภายในสํานักงาน กสทช. เพื่อนําไปจ่ายให้พนักงานในอัตราคนละไม่เกินสามเท่าของเงินเดือน ภายใต้กรอบงบประมาณไม่เกินสองเท่าของเงินเดือน
ทั้งนี้ การจัดสรรเงินค่าตอบแทนประจําปีให้หน่วยงานเพื่อนําไปจ่ายแก่พนักงาน ให้เป็นไปตามหลักเกณฑ์ที่ กสทช. กําหนด
ข้อ 6 การจ่ายค่าตอบแทนประจําปีที่ กสทช. อนุมัติให้แก่สํานักงาน กสทช. เพื่อนําไปจ่าย พนักงานตามข้อ 5 วรรคสาม ให้ใช้เกณฑ์ตัวชี้วัดระดับหน่วยงาน และระดับบุคคลในการพิจารณา
ข้อ 7 พนักงานที่มีสิทธิได้รับค่าตอบแทนประจําปีต้องมีคุณสมบัติ ดังนี้
(1) ต้องปฏิบัติงานติดต่อกันในปีงบประมาณนั้นไม่น้อยกว่า 8 เดือนนับถึงวันสิ้นปีงบประมาณนั้น และต้องอยู่ปฏิบัติงานจนถึงวันสิ้นปีงบประมาณนั้น ๆ ด้วย
(2) ต้องไม่ถูกลงโทษทางวินัยในปีงบประมาณนั้น
(3) ต้องเป็นผู้ได้รับการเลื่อนเงินเดือนประจําปีหรือได้รับค่าตอบแทนพิเศษในกรณีเงินเดือนเต็มขั้นสูงในปีที่จ่ายค่าตอบแทนประจําปี
ข้อ 8 การจ่ายเงินค่าตอบแทนประจําปีตามระเบียบนี้ ให้จ่ายผ่านธนาคารโดยการโอนเงินเข้าบัญชีเงินเดือนของพนักงาน
ข้อ 9 ให้ประธานกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ เป็นผู้รักษาการตามระเบียบนี้และมีอํานาจพิจารณาวินิจฉัยปัญหาการปฏิบัติตามระเบียบนี้

ขอบคุณข้อมูล  ประชาชาติธุรกิจ
MThai News

