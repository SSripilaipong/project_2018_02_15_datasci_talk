สนช. มีมติเห็นชอบวาระ 3 ร่าง พ.ร.บ.ห้ามเรียกดอกเบี้ยเกินอัตรา ขณะเลื่อนพิจารณากฎหมายลูก ปี 2550 ออกไปก่อน 2 ฉบับ
ที่ประชุมสภานิติบัญญัติแห่งชาติ ลงมติในวาระที่ 3 เห็นสมควรประกาศใช้ร่างพระราชบัญญัติห้ามเรียกดอกเบี้ยเกินอัตรา พ.ศ. …. เป็นกฎหมาย ด้วยคะแนนเสียงเห็นด้วย 182 เสียง ไม่เห็นด้วย 3 เสียง งดออกเสียง 5 เสียง พร้อมเห็นด้วยกับข้อสังเกตของคณะกรรมาธิการ

ขณะเดียวกัน ที่ประชุมเห็นชอบให้คณะรัฐมนตรี รับร่างพระราชบัญญัติการประกอบธุรกิจแฟรนไชส์ พ.ศ. …. ตามที่ พล.อ.สิงห์ศึก สิงห์ไพร กับคณะ เป็นผู้เสนอ ไปพิจารณาก่อนที่สภานิติบัญญัติแห่งชาติ จะลงมติรับหลักการ โดยให้รอการพิจารณาไว้ก่อน 30 วัน (ตามข้อบังคับการประชุมสภานิติบัญญัติแห่งชาติ พ.ศ. 2557)
นอกจากนี้ ที่ประชุมมีมติให้เลื่อนการพิจารณารายงานการพิจารณาศึกษาเรื่องแนวทางการเพิ่มประสิทธิภาพการปฏิบัติงานของคณะกรรมการการเลือกตั้ง กรณีศึกษาพระราชบัญญัติประกอบรัฐธรรมนูญว่าด้วยคณะกรรมการการเลือกตั้ง พ.ศ. 2550 และกรณีศึกษาพระราชบัญญัติประกอบรัฐธรรมนูญว่าด้วยพรรคการเมือง พ.ศ. 2550 ซึ่งคณะกรรมาธิการการเมืองพิจารณาเสร็จแล้วออกไปก่อน
ข่าวจาก INN
