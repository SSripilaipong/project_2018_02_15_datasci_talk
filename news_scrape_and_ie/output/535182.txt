ชาวนาหันมาปลูกเมลอน-แคนตาลูปสร้างรายได้เลี้ยงครอบครัวตามนโยบายรัฐบาล ที่ให้ทำการเกษตรแบบผสมผสานหวังแก้ไขราคาข้าวตกต่ำ
ผู้สื่อข่าว  MThai News  รายงานว่า ที่หมู่ 6 ตำบลโพสะ อำเภอเมือง จังหวัดอ่างทอง พบเกษตรกรชาวนา ได้ปรับเปลี่ยนผืนนาโดยแบ่งพื้นที่นาทำการเกษตรแบบผสมผสานตามนโยบายของรัฐบาล หลังราคาข้าวตกต่ำ โดยหันมาปลูกพืชล้มลุกที่มีอายุสั้นอย่างเช่น เมลอน แคนตาลูป ที่สามารถเก็บเกี่ยวผลผลิตนำออกขายสร้างรายได้ให้กับครอบครัวแทนการทำนาปลูกข้าว ซึ่งยังเป็นที่ต้องการของตลาดมีลูกค้าจองสั่งซื้อกันเป็นจำนวนมากจนผลผลิตออกสู่ตลาดแทบไม่ทันแถมยังราคาดีกว่าการทำนาปลูกข้าว

จากการสอบถามนายสมหวัง ช้างคำ อายุ 60 ปี 1 ในชาวนาที่หันมาปลูกพืชผสมผสานร่วมกับการปลูกข้าวว่า ตนเองได้เช่าพื้นที่ทำนาจำนวน 30 ไร่ หลังจากประสบภัยแล้งไม่มีน้ำในการทำนา พอมีน้ำมาทำนาปลูกข้าวนำไปขายราคาข้าวกลับตกต่ำขายไม่ได้ราคา ประกอบกับทางรัฐบาลได้ลงมาช่วยแก้ปัญหา พร้อมกับมอบนโยบายให้ชาวนาหันมาทำการเกษตรแบบผสมผสาน
โดยการแบ่งพื้นที่ปลูกข้าวควบคู่ไปกับการทำการเกษตรปลูกผัก ทำสวน ปลูกพืชล้มลุกได้ผลระยะสั้น ตนเองจึงแบ่งพื้นที่จำนวน 4 ไร่เศษ หันมาปลูกเมลอน พันธุ์อัลฟ่าเนื้อสีส้ม ออกจำหน่ายให้กับลูกค้าที่สนใจ ในราคากิโลกรัมละ 50 บาท ซึ่งที่ผ่านมาได้รับการตอบรับจากลูกค้าเป็นจำนวนมาก จนเก็บผลผลิตขายแทบไม่ทัน

ทางด้านนาย ลำพัน มหาสมบัติ อายุ 43 ปี ชาวนาอีกคน ได้เผยว่า ตนเองกับภรรยาเช่าที่นาปลูกข้าวจำนวน 13 ไร่ หลังจากราคาข้าวตกต่ำจึงได้หันมาปลูก เมลอน และแคนตาลูป โดยแบ่งพื้นที่นาจำนวน 3 ไร่ ปลูกเมลอนพันธุ์ อัลฟ่าเนื้อสีส้ม และกรีนเน็ต ที 778 ส่วนแคนตาลูปพันธุ์สีทอง ซึ่งใช้เวลาประมาณ 60 – 75 วัน ก็สามารถเก็บเกี่ยวผลผลิตส่งออกขายให้กับลูกค้าที่สั่งจองไว้ล่วงหน้าได้
โดยเก็บผลผลิตได้เพียงวันละ 300 – 400 กิโลกรัม ขายราคาหน้าสวนกิโลกรัมละ 70 บาท แต่ก็ยังไม่เพียงพอต่อความต้องการของลูกค้าที่ได้สั่งจองเอาไว้ จนต้องเตรียมขยายพื้นที่ปลูกอีก จำนวน 5 ไร่ เพื่อปลูกเมลอน และแคนตาลูป ส่งออกขายสร้างรายได้ให้กับครอบครัวกันต่อไป

