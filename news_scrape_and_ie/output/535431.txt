กรมสรรพากร ร่วมมือกับ บริษัท ทูซีทูพี ให้บริการชำระภาษีผ่านช่องทาง mobile application – easyBills เพิ่มความสะดวกให้ผู้เสียภาษีมากยิ่งขึ้น
วันนี้ (28 พ.ย.) นางสาวพัดชา พงศ์กีรติยุต รองอธิบดีกรมสรรพากร ร่วมกับ นายปิยชาติ รัตน์ประสาทพร กรรมการบริหารบริษัท ทูซีทูพี (ประเทศไทย) จำกัด ได้ลงนามบันทึกข้อตกลงให้บริการการรับชำระภาษี กรณีการยื่นแบบแสดงรายการภาษีผ่านระบบเครือข่ายอินเทอร์เน็ตทางเว็บไซต์ของกรมสรรพากร

โดยความร่วมมือในครั้งนี้ เป็นการเพิ่มศักยภาพในการให้บริการแบบเชิงรุก สร้างบริการที่ดี และสะดวกรวดเร็ว โดยเพิ่มช่องทางการชำระภาษีผ่านเทคโนโลยีสมัยใหม่ ซึ่งได้พัฒนาระบบชำระภาษีด้วยบัตรเครดิตมาสเตอร์การ์ดของทุกธนาคารในประเทศไทย ผ่าน mobile application – easyBills
ทั้งนี้ถือเป็นการเพิ่มจุดบริการรับชำระภาษีในการยื่นแบบฯ ผ่านระบบอินเทอร์เน็ตมากขึ้น ช่วยเสริมสร้างความสะดวกให้แก่ผู้เสียภาษีในการทำธุรกรรมทางการเงินด้วยบัตรเครดิต เพิ่มความสะดวกสบาย ปลอดภัย และเข้าถึงผู้ใช้บริการมากยิ่งขึ้น
นางสาวพัดชา เปิดเผยว่า ที่ผ่านมากรมสรรพากรได้ร่วมมือกับหน่วยรับชำระเงินภาษีหลายหน่วยงาน ทั้งธนาคาร ไปรษณีย์ และห้างสรรพสินค้า รวมจำนวน 31 หน่วยงานแล้ว และครั้งนี้ บริษัท ทูซีทูพี (ประเทศไทย) จำกัด เป็นหน่วยงานลำดับที่ 32 ที่ให้ความร่วมมือกับกรมสรรพากร โดยมีความพร้อมและมีความน่าเชื่อถือในการเป็นหน่วยรับชำระภาษีทางระบบอิเล็กทรอนิกส์ของกรมสรรพากร
อย่างไรก็ตาม เพื่ออำนวยความสะดวกแก่ผู้ใช้บริการยื่นแบบและชำระภาษีทางอินเทอร์เน็ตให้มีช่องทางการชำระภาษีมากขึ้นแล้ว ยังเป็นการสนับสนุนประเทศไทยให้ก้าวหน้า สามารถแข่งขันด้านการทำธุรกรรมทางอิเล็กทรอนิกส์ให้เข้าสู่ระดับสากลได้อีกทางหนึ่ง ซึ่งเป็นความตั้งใจของกรมสรรพากรที่มุ่งมั่นมอบบริการที่ดี เพื่อให้ผู้เสียภาษีได้รับความพึงพอใจมากที่สุด

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
