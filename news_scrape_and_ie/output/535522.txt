รัฐมนตรีว่าการกระทรวงการท่องเที่ยวฯ เผย ยังไม่มีมาตรการกระตุ้นท่องเที่ยวเพิ่มเติม ชง ครม. ชี้ อาจบูรณาการร่วมกับกระทรวงอื่น
วันนี้(29 พ.ย.) นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬา เปิดเผยว่า แพ็กเกจกระตุ้นการท่องเที่ยวในช่วงปลายปีของกระทรวงการท่องเที่ยวฯ นั้น ยังไม่มีอะไรเพิ่มเติม แต่อาจมีการบูรณาการร่วมกับกระทรวงอื่นๆ ซึ่งจะมีการหารือในที่ประชุมวันนี้ ส่วนจะเป็นมาตรการลดหย่อนภาษีเงินได้บุคคลฯ ไม่เกิน 1.5 หมื่นบาท เหมือนกับช่วงเทศกาลสงกรานต์ที่ผ่านมาหรือไม่นั้น ต้องหารือกับหน่วยงานที่เกี่ยวข้อง

ขณะที่มาตรการล่าสุด เพื่อกระตุ้นการท่องเที่ยวและดึงดูดนักท่องเที่ยวต่างชาตินั้น ได้แก่ การยกเว้นค่าธรรมเนียมการตรวจลงตราที่สถานทูต หรือสถานกงสุลไทย 1,000 บาทต่อคน เป็นการชั่วคราว และปรับลดค่าธรรมเนียมการตรวจลงตรา ณ ช่องทางอนุญาตของด่านตรวจคนเข้าเมืองให้แก่ชาวต่างชาติ โดยปรับค่าธรรมเนียมการตรวจลงตราที่ช่องทางอนุญาตของด่านตรวจคนเข้าเมืองใช้ได้ครั้งเดียว จากปกติที่เก็บ 2,000 บาท เหลือ 1,000 บาท เป็นเวลา 3 เดือน เริ่มตั้งแต่ 1 ธันวาคม 2559 – 28 กุมภาพันธ์ 2560

ที่มา  INN
MThai News
