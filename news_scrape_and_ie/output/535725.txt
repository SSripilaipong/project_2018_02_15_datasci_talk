บขส.เตรียมย้าย ที่จอดรถตู้โดยสารสาธารณะ ที่ให้บริการในเส้นทางระหว่างจังหวัด มาอยู่ใต้ทางด่วน สร้างสิ่งอำนวยความสะดวกรองรับผู้โดยสาร
วันนี้ (29 พ.ย. 59) พล.ต.อ.อำนาจ อันอาตม์งาม กรรมการและรักษาการแทนกรรมการผู้จัดการใหญ่ บริษัท ขนส่ง จำกัด (บขส.) เปิดเผยว่า  บขส.เตรียมย้ายที่จอดรถตู้โดยสารสาธารณะที่ให้บริการในเส้นทางระหว่างจังหวัดที่อยู่ในสถานีขนส่งผู้โดยสารหมอชิต 2 ทั้งหมดไปอยู่บริเวณใต้ทางด่วนด้านหน้าสถานีผู้โดยสารแทน  เพื่ออำนวยความสะดวกในการใช้บริการและลดความแออัดในสถานีขนส่ง

หลังพิจารณาแล้วเห็นว่า พื้นที่ด้านในสถานีขนส่งไม่มีพื้นที่เฉพาะให้รถตู้ และผู้โดยสารใช้ในการนั่งรอได้อย่างสะดวกสบาย การย้ายออกไปอยู่ในพื้นที่ด้านหน้าซึ่งมีพื้นที่มากกว่าจะสะดวกขึ้น  โดยตั้งเป้าหมายจะเปิดเดินรถในพื้นที่ใหม่ได้ในวันที่ 1 พฤษภาคม 2560
ก่อนที่จะย้ายรถตู้โดยสารไปให้บริการในพื้นที่ดังกล่าว บขส.จะใช้งบประมาณ 145 ล้านบาท ก่อสร้างสิ่งอำนวยความสะดวก สาธารณูปโภค และอาคารไว้รองรับผู้โดยสาร โดยจะเป็นอาคารติดเครื่องปรับอากาศ เพื่อให้ผู้โดยสารได้นั่งพักรอได้สะดวก
MThai News
