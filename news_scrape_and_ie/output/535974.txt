ร.ฟ.ท. เผย การให้บริการรถไฟโดยสารรุ่นใหม่ได้ผลตอบรับดี พร้อมเปิดให้บริการเพิ่มอีก 2 เส้นทาง 2 ธ.ค.นี้
นายวุฒิชาติ กัลยาณมิตร ผู้ว่าการรถไฟแห่งประเทศไทย เปิดเผยว่า หลังจากการรถไฟฯ เปิดให้บริการเดินรถโดยสารรุ่นใหม่แก่ประชาชนใน 2 เส้นทาง ขบวนรถด่วนพิเศษอุตราวิถี (กรุงเทพฯ-เชียงใหม่-กรุงเทพฯ) และขบวนรถด่วนพิเศษอีสานวัตนา (กรุงเทพฯ-อุบลราชธานี-กรุงเทพฯ) เมื่อวันที่ 11 พฤศจิกายน 2559 ที่ผ่านมา

ปรากฏว่า ได้ผลตอบรับจากประชาชน และนักท่องเที่ยวชาวต่างชาติ สนใจสอบถามข้อมูลและสำรองที่นั่งจำนวนมาก จนล่าสุดได้รับรายงานว่า รถโดยสารรุ่นใหม่ขบวนด่วนพิเศษเส้นทาง กรุงเทพฯ-เชียงใหม่-กรุงเทพฯ มียอดจองตั๋วโดยสารเต็มหมดทุกที่นั่งไปจนถึงต้นเดือนมกราคม 2560 ขณะที่ขบวนด่วนพิเศษเส้นทางกรุงเทพฯ-อุบลราชธานี-กรุงเทพฯ มียอดจองตั๋วโดยสารเต็มในหลายช่วงเวลาเช่นกัน โดยเฉพาะช่วงสัปดาห์หยุดยาว และเทศกาลปีใหม่
ทั้งนี้ ในวันที่ 2 ธันวาคม 2559 การรถไฟฯ ได้เตรียมเปิดให้บริการเดินรถโดยสารรุ่นใหม่เพิ่มเติมไปยังภาคใต้ และภาคตะวันออกเฉียงเหนือ อีก 2 เส้นทาง ได้แก่ ขบวนด่วนพิเศษอีสานมรรคา (กรุงเทพฯ-หนองคาย-กรุงเทพฯ) และขบวนด่วนพิเศษทักษิณารัถย์ (กรุงเทพฯ-หาดใหญ่-กรุงเทพฯ)
ซึ่งครบตามแผนการเปิดเดินรถใน 4 เส้นทางศักยภาพที่กำหนดไว้ ขณะเดียวกันในการสอบถามความพึงพอใจการใช้บริการเบื้องต้น พบว่าส่วนใหญ่พึงพอใจในความสะอาด ความปลอดภัย และสิ่งอำนวยความสะดวกภายใน
ขบวนรถ อย่างไรก็ตาม การรถไฟฯ ยังพร้อมรับฟังคำติชมจากผู้โดยสารเพื่อนำไปปรับปรุงการให้บริการที่ดีขึ้น และรักษาความพึงพอใจในการให้บริการสูงสุด ตามนโยบายของรัฐบาล พล.อ.ประยุทธ์ จันทร์โอชา นายกรัฐมนตรี และกระทรวงคมนาคม ที่มุ่งเน้นให้การรถไฟฯ ยกระดับการให้บริการที่ดีแก่พี่น้องประชาชนคนไทย

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
