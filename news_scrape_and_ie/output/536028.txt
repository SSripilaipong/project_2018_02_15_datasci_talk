จีเอ็มเอ็ม เผย  กลุ่มปราสาททองโอสถ  ทุ่มเงิน 1.9 พันล้าน ซื้อหุ้นทีวีดิจิทัลช่อง ONE 50%
บริษัท จีเอ็มเอ็ม แกรมมี่ จำกัด (มหาชน)  แจ้งตลาดหลักทรัพย์แห่งประเทศไทยว่า ที่ประชุมคณะกรรมการบริษัท เดอะ วัน เอ็นเตอร์ไพรส์ จำกัด เมื่อวันที่ 10 พฤศจิกายน 2559 ที่ผ่านมา ได้มีมติรับทราบกรณี วัน เอ็นเตอร์ไพรส์ จะเพิ่มทุนจดทะเบียนอีกจำนวน 1.91 พันล้านบาท

โดยออกหุ้นใหม่ 19.05 ล้านหุ้น พาร์หุ้นละ 100 บาท ซึ่งจะทำให้ วัน เอ็นเตอร์ไพรส์ มีทุนจดทะเบียนเพิ่มเป็น 3.81 พันล้านบาท โดย บริษัท ประนันท์ภรณ์ จำกัด ซึ่งมี นางสาวปรมาภรณ์ ปราสาททองโอสถ เข้ามาถือหุ้นใน วัน เอ็นเตอร์ไพรส์ 50%
ทั้งนี้ การเพิ่มทุนจะแบ่งเป็น 2 ครั้ง โดยภายหลังจากการเพิ่มทุนจดทะเบียน ทั้ง 2 ครั้ง เสร็จสมบูรณ์แล้ว GRAMMY จะถือหุ้นลดลงเหลือ 25.50% จากเดิม 51% ส่วนนายถกลเกียรติ จะถือหุ้นลดลงเหลือ 24.50% จากเดิม 49%
และสำหรับ บริษัท ประนันท์ภรณ์ จะเข้ามาถือหุ้น 50% ของทุนจดทะเบียน ซึ่งผู้ถือหุ้นทุกฝ่ายจะเข้าร่วมรับภาระค้ำประกัน และภาระหนี้ของกลุ่มวัน เอ็นเตอร์ไพรส์

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
