ธนาคารออมสิน  เตรียมจัดกิจกรรมวันคล้ายวันพระราชสมภพ และครบ 50 วัน การสวรรคตของ  ในหลวงรัชกาลที่ 9  ในวันที่ 5 ธันวาคม
นายชาติชาย พยุหนาวีชัย ผู้อำนวยการธนาคารออมสิน  เปิดเผยว่า ธนาคารออมสินเตรียมจัดกิจกรรมเนื่องในวันคล้ายวันพระราชสมภพ และครบ 50 วัน แห่งวันสวรรคตของของพระบาทสมเด็จพระปรมินทรมหาภูมิพลอดุลยเดช ในวันจันทร์ที่ 5 ธันวาคม 2559 ที่ ธนาคารออมสินสำนักงานใหญ่ และธนาคารออมสินสำนักราชดำเนิน เพื่อเป็นการน้อมรำลึกในพระมหากรุณาธิคุณอันหาที่สุดมิได้

โดยภายในงานจะเริ่มจากการถวายภัตตาหารเช้าในเวลา 6.00 น. และทำบุญตักบาตรพระสงฆ์ 89 รูป ในเวลา 7.00 น. หลังจากนั้น ในช่วงเวลา 16.00 น. ณ ธนาคารออมสินสำนักราชดำเนิน จะมีพิธีเปิดนิทรรศการ “ตามรอยเสด็จฯ ประเทศสวิตเซอร์แลนด์” เพื่อเป็นการแสดงความอาลัยแด่พระบาทสมเด็จพระปรมินทรมหาภูมิพลอดุลยเดช โดยนิทรรศการดังกล่าวจะจัดไปจนถึงวันที่ 31 ธันวาคม 2559
หลังจากนั้นในเวลาประมาณ 16.30 น. จะมีการแจกกระปุกออมสินครองราชย์ 70 ปี พระบาทสมเด็จพระปรมินทรมหาภูมิพลอดุลยเดช แก่ประชาชนที่มาร่วมในพิธี จำนวน 49,999 ใบ ทั้งนี้ จะเปิดรับบัตรคิวเพื่อรับกระปุกตั้งแต่เวลา 14.00 น. เป็นต้นไป ณ บริเวณอนุสาวรีย์อนุสรณ์สถาน 14 ตุลา สี่แยกคอกวัว

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
