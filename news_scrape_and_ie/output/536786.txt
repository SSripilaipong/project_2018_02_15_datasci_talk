ปตท.สผ.  แจงกระแสข่าวอินโดนีเซีย ระงับการดำเนินกิจการ ยันยังไม่ได้รับแจ้งอย่างเป็นทางการจากรัฐบาลอินโดฯ
นายสมพร ว่องวุฒิพรชัย ประธานเจ้าหน้าที่บริหาร และกรรมการผู้จัดการใหญ่ บริษัท ปตท.สำรวจ และผลิตปิโตรเลียม จำกัด (มหาชน) หรือ ปตท.สผ. กล่าวชี้แจงต่อตลาดหลักทรัพย์แห่งประเทศไทย ถึงกรณีข่าวจากสื่ออินโดนีเซีย ระบุว่า รัฐบาลอินโดนีเซียตัดสินใจอายัดใบอนุญาตและสินทรัพย์ของ PTTEP ในอินโดนีเซียทั้งหมดเป็นการชั่วคราว

เนื่องจากการฟ้องร้องในนามของชุมชนนูซาเต็งการาติมอร์ ต่อบริษัท พีทีทีอีพี ออสตราเลเซีย (PTTEP Australasia) จากเหตุการณ์การรั่วไหลของน้ำมันโครงการมอนทาราในออสเตรเลีย ของ PTTEP เมื่อปี 2552 และกระทบต่อทะเลติมอร์ ประเทศอินโดนีเซีย โดยการฟ้องร้องนั้นอยู่ระหว่างการดำเนินการในชั้นศาลของประเทศออสเตรเลีย
ทั้งนี้ นายสมพร ระบุว่า ขณะนี้บริษัทยังไม่ได้รับแจ้งจากรัฐบาลอินโดนีเซียในเรื่องดังกล่าว โดยบริษัทอยู่ระหว่างการติดตามสถานการณ์อย่างใกล้ชิด หากมีความคืบหน้าใด บริษัทจะแจ้งให้ทราบต่อไป
อย่างไรก็ตาม ปัจจุบัน  ปตท.สผ.  ถือสัดส่วนร้อยละ 11.5 ในโครงการ Natuna Sea A ในประเทศอินโดนีเซีย ซึ่งปัจจุบันมีปริมาณการขายก๊าซธรรมชาติทั้งหมดประมาณ 217 ล้านลูกบาศก์ฟุตต่อวัน และน้ำมันดิบ ประมาณ 1,449 บาร์เรลต่อวัน โดยคิดเป็นสัดส่วนประมาณร้อยละ 1 ของปริมาณการขายทั้งหมดของบริษัท

ที่มา  INN
ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
