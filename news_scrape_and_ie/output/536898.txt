กรมศุลกากร พบข้อมูล  รถเมล์เอ็นจีวี  100 คัน ล็อตแรกไม่ได้ผลิตในมาเลเซียตามที่สำแดงในเอกสารนำเข้า เร่งตรวจสอบภายใน 1 เดือน
นายชัยยุทธ คำคุณ รองอธิบดีกรมศุลกากร และโฆษกกรมศุลกากร ชี้แจงข้อเท็จจริงกรณีการนำเข้ารถโดยสารใช้เชื้อเพลิงธรรมชาติ (NGV) ของ ขสมก. และสาเหตุที่ไม่สามารถนำรถออกจากพื้นที่ได้ โดยระบุว่า รถเมล์ทั้งหมดมีจำนวน 100 คัน มีการนำเข้ามา 2 รอบ รอบแรก จำนวน 1 คัน ขนส่งผ่านตู้คอนเทนเนอร์แสดงเอก From D เป็นหนังสือรับรองที่ยื่นขอใช้สิทธิลดหย่อนภาษีศุลกากรว่าสินค้ามีต้นกำเนิดมาจากประเทศมาเลเซีย

แต่จากการตรวจสอบรถรอบที่ 2 เข้ามาอีก 99 คัน พบว่า ประวัติหมายเลขตู้คอนเทนเนอร์ และสินค้าในตู้เป็นรถเมล์สำเร็จรูป มีต้นทางมาจากประเทศจีน ส่งต่อมายังมาเลเซีย และนำเข้าประเทศไทยผ่านท่าเรือแหลมฉบัง เป็นเหตุให้เจ้าหน้าที่ศุลกากรท่าเรือแหลมฉบัง ตั้งข้อสงสัยว่าสินค้าทั้งหมดไม่ได้ผลิตในประเทศมาเลเซีย

ทั้งนี้ ทางกรมศุลกากร จะประสานหน่วยงานที่เกี่ยวข้องทั้งในและต่างประเทศ เพื่อตรวจสอบหาข้อเท็จจริงโดยจะใช้เวลาประมาณ 1 เดือน หากพบว่าเป็นการสำแดงเอกสารเท็จเพื่อเลี่ยงการเสียอากรนำเข้าภายใต้กรอบการค้าอาเซียน จำนวนร้อยละ 40 จะมีความผิดตาม พ.ร.บ.ศุลกากร มาตรา 27 และ 99
ซึ่งต้องเสียค่าปรับเป็น 2 เท่าของมูลค่าสินค้าทั้งหมด และชำระค่าอากรที่ขาดให้ครบ ส่วนบริษัทผู้ชนะการประมูลหากต้องการนำรถออกไปใช้งานต้องยื่นแบงก์การันตีไว้กับกรมศุลกากรตามมูลค่าสินค้า

ติดตาม ข่าวเศรษฐกิจ อื่น ๆ ที่น่าสนใจได้ที่นี่  news.mthai.com/economy
MThai News
