มติครม.เห็นชอบ ต่ออายุสัมปทานปิโตรเลียมแปลง B8/32 อ่าวไทย กับบริษัทเชฟรอนอีก 10 ปี ชี้เกิดประโยชน์กับประเทศในหลายด้าน
รายงานข่าวแจ้งว่า การประชุมคณะรัฐมนตรีวันนี้ (7 ธ.ค. 59) ที่ประชุมได้มีมติเห็นชอบ ต่อระยะเวลาให้สัมปทานการผลิตปิโตรเลียมกับบริษัท เชฟรอน ออฟชอร์ (ประเทศไทย) จำกัด ในเลขที่ 1/2534/36 แปลงสำรวจในทะเลอ่าวไทย (บริเวณนอกชายฝั่งจังหวัดชุมพรและสุราษฎร์ธานี) หมายเลข B8/32 ออกไปอีก 10 ปี นับตั้งแต่วันที่ 1 ส.ค.2563-31 ก.ค.2573

โดยพล.ท.สรรเสริญ แก้วกำเนิด โฆษกประจำสำนักนายกรัฐมนตรี เผยว่าสาเหตุของการต่ออายุสัมปทานครั้งนี้ ทางคณะรัฐมนตรีเห็นว่าเกิดประโยชน์ต่อประเทศในหลายด้าน ไม่ว่าจะเป็นการสร้างเสริมและรักษาความมั่นคงในการจัดหาพลังงานเชื้อเพลิงธรรมชาติ เป็นการสร้างรายได้ให้แก่ภาครัฐในรูปแบบของค่าภาคหลวงและภาษีเงินได้ปิโตรเลียมประมาณ 693.23 ล้านดอลลาร์สหรัฐ และ 856.91 ล้านดอลลาร์สหรัฐ ตามลำดับ รวมเป็น 1,550.14 ล้านดอลลาร์สหรัฐ
ขณะเดียวกันยังรวมไปถึงผลประโยชน์พิเศษ ได้แก่ โบนัสการลงนามค่าตอบแทนการต่อระยะเวลาผลิต (โบนัสการผลิต) ทุนเพื่อการพัฒนาท้องถิ่น การฝึกอบรมเพื่อเตรียมการสำหรับการรับช่วงต่อความเป็นผู้ดำเนินงาน การใช้บริการและวัสดุอุปกรณ์ภายในประเทศเป็นอันดับแรก และการจ้างงานและฝึกอบรมบุคลากรสัญชาติไทย รวมประมาณ 7.55 ล้านดอลลาร์สหรัฐ เป็นต้น
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
