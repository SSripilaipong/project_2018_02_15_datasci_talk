กทม.เล็งยกเลิกด่วน‘บีอาร์ที’ เหตุขาดทุนปีละ 200 ล. แถมช้ากว่ารถเมล์ ไม่ตอบโจทย์คนกรุงเทพฯ
การประชุมหัวหน้าหน่วยงานในสังกัด กทม.ครั้งที่ 12/2559 ที่มีพล.ต.ท.อำนวย นิ่มมะโน รองผู้ว่ากรุงเทพมหานคร (กทม.) เป็นประธานในที่ประชุมได้มีคำสั่งให้หน่วยงานที่เกี่ยวข้องไปศึกษาตรวจสอบการให้บริการรถบีอาร์ที ของบริษัท กรุงเทพธนาคม จำกัด รัฐวิสาหกิจในสังกัด กทม. เพื่อเตรียมทำการยกเลิกให้บริการ เนื่องจากพบว่าขาดทุนเป็นเงินจำนวนปีละ 200 ล้านบาท แถมยังวิ่งช้ากว่ารถเมล์ จนทำให้ประชาชนไม่ได้รับประโยชน์จากการให้บริการดังกล่าว

ซึ่งพล.ต.ท.อำนวย ให้ความเห็นว่า ส่วนตัวอยากยกเลิก เพราะว่าขาดทุนมากกว่าสร้างรายได้ และถ้านำเงินก้อนนั้นมาทำประโยชน์ในพื้นที่หรือโครงการอื่นๆ ของกทม. อาจจะได้ประโยชน์มากกว่า ส่วนจะยกเลิกเมื่อใดนั้นคงต้องรอผลการศึกษาซึ่งคาดว่าจะใช้เวลาสักระยะหนึ่ง
สำหรับโครงการบีอาร์ที สายสาทร-ราชพฤกษ์ หรือสายช่องนนทรี-ราชพฤกษ์ เป็นโครงการนำร่องในสมัยนายอภิรักษ์ โกษะโยธิน อดีตผู้ว่าฯ กทม. ที่ให้บริการเดินรถในช่องทางพิเศษบนถนนนราธิวาสราชนครินทร์ ถนนพระรามที่ 3 สะพานพระราม 3 และถนนรัชดาภิเษก-ท่าพระ ระยะทาง 15.9 กิโลเมตร มีจุดจอดรับ-ส่งผู้โดยสาร 12 สถานี เปิดให้บริการมาแล้วเป็นเวลา 6 ปี ใช้เงินลงทุนมากถึง 2,009.7 ล้านบาท และสัญญาโครงการจะสิ้นสุดลงในวันที่ 10 เมษายน 2560
ติดตามข่าวสารอื่น ๆ ที่น่าสนใจได้ที่นี่  news.mthai.com
MThai News
