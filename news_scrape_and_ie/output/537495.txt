ผู้อำนวยการศูนย์วิทยาศาสตร์ฮาลาล จุฬาลงกรณ์มหาวิทยาลัย เผยตั้งเป้าให้สินค้าฮาลาลไทยขึ้นไปอยู่ในอันดับหนึ่งในห้าของโลกภายในปี 2562

วันนี้(10 ธ.ค.) ที่ศูนย์การประชุมแห่งชาติสิริกิติ์ ได้มีการจัดประชุมวิชาการและการแสดงสินค้านานาชาติ Thailand Halal Assembly 2016 ซึ่งจัดขึ้นเป็นปีที่สาม ระหว่างวันที่ 9-11 ธันวาคม 2559 นายวินัย ดะห์ลัน ผู้อำนวยการศูนย์วิทยาศาสตร์ฮาลาล จุฬาลงกรณ์มหาวิทยาลัย เปิดเผยว่าปีนี้ภายในงานมีการรวบรวมสินค้าและบริการฮาลาล รวมถึงการแสดงนิทรรศการเรื่องการขับเคลื่อนฮาลาล ประเทศไทยสู่ฮาลาล 4.0 และการเผยแพร่องค์ความรู้ นวัตกรรม สินค้า และเทคโนโลยีเรื่องฮาลาลประเทศไทยสู่ประชาคมโลก ซึ่งการจัดงานในครั้งนี้ตั้งเป้าหมายว่าจะมีผู้เข้าร่วมงานตลอด 3 วันกว่า 10,000 คน

นายวินัย กล่าวต่อว่า ปัจจุบัน ตลาดรวมสินค้าฮาลาลทั่วโลกมีมูลค่ากว่า 2 ล้านล้านดอลลาร์สหรัฐฯ และมีผู้บริโภคชาวมุสลิมทั่วโลกกว่า 1.8 พันล้านคน ซึ่งประเทศไทยมีมูลค่าการส่งออกสินค้าฮาลาลต่อปีถึง 5,600 ล้านดอลลาร์สหรัฐฯ โดยในช่วงหลายปีที่ผ่านมามีอัตราการเติบโตเฉลี่ย 15%
ทั้งนี้ นายวินัย ประเมินว่า มูลค่าการส่งออกสินค้าฮาลาลของไทยปีนี้จะมีอัตราการเติบโตไม่ต่ำกว่า 15% พร้อมตั้งเป้าผลักดันให้สินค้าฮาลาลไทยขึ้นไปอยู่ในอันดับหนึ่งในห้าของโลกภายในปี 2562

MThai News
