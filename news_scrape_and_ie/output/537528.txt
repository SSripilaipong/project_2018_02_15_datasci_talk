‘นพรัตน์’ เผย บขส. เพิ่มรถโดยสารช่วงปีใหม่ วิ่ง 9,265 เที่ยว ขณะวันที่ 29 – 30 ธ.ค. คาดคนเดินทางมากสุด 1.8 แสนคน/วัน เชื่อ จะไม่มีผู้โดยสารตกค้างอย่างแน่นอน
นายนพรัตน์ การุณยะวนิช รองกรรมการผู้จัดการใหญ่ฝ่ายบริหารการเดินรถบริษัท ขนส่ง จำกัด (บขส.) เปิดเผยว่า บขส. ได้เตรียมความพร้อมรองรับประชาชนเดินทางกลับภูมิลำเนาช่วง เทศกาลปีใหม่  2560 ตั้งแต่วันที่ 29 ธันวาคม 2559 – 4 มกราคม 2560 อีกประมาณวันละ 1,000 – 1,500 คัน ทั้ง 3 สถานี จากปกติที่วิ่งให้บริการอยู่ 7,760 เที่ยว และมีผู้โดยสารเดินทางปกติประมาณ 11,000 คนต่อวัน ทั้งนี้หากรวมแล้ว บขส. มีการเพิ่มเที่ยวรถรองรับการเดินทางของประชาชนประมาณ 9,265 เที่ยวต่อวัน

โดยคาดว่าในวันที่ 29 – 30 ธ.ค. จะมีผู้โดยสารเดินทางมากสุดประมาณวันละ 150,000 – 180,000 คน ดังนั้นจึงเชื่อมั่นว่าจะไม่มีผู้โดยสารตกค้างอย่างแน่นอน นอกจากนี้ บขส. ได้ร่วมกับ กรมการขนส่งทางบก จัดจุดจอดส่งผู้โดยสารในช่วงการเดินทางขากลับเข้ากรุงเทพฯ ช่วงวันที่ 3 – 4 มกราคม 60 จำนวน 200 คัน ส่วนรถตู้โดยสารที่จัดระเบียบใหม่ขณะนี้ ได้ขอความร่วมมือเพิ่มเที่ยวรถเช่นกัน เพื่อระบายจำนวนผู้โดยสารให้ได้มากที่สุด
อย่างไรก็ตาม ทางด้านรัฐมนตรีว่าการกระทรวงคมนาคม ได้เน้นย้ำเรื่องความปลอดภัย โดยเฉพาะความพร้อมของรถโดยสารก่อนให้บริการและเน้นเรื่องระบบ GPS จะต้องมีความสมบูรณ์เพื่อติดตามพฤติกรรมของพนักงาน ส่วนพนักงานขับรถระดับแอลกอฮอล์ต้องเป็น 0%
MThai News
