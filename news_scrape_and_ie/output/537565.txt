flowerpot cafe  คาเฟ่สุดชิคอิงธรรมชาติ มี  ‘เค้กกระถาง’  สร้างจุดขาย ล่าสุดเปิดตัวเมนูใหม่ เค้กในโหลแก้วเสมือนสวนในโหลแก้ว
ปัจจุบันคาเฟ่ไว้ให้ลูกค้านั่งชิลล์ ผุดขึ้นมามากมายอย่างกับดอกเห็ด ส่งผลให้การแข่งขันทางการตลาดก็สูงขึ้นตามไปด้วย ร้านที่ประสบความสำเร็จเรียกลูกค้าเหนียวแน่นจนอยู่รอดได้นั้นยากยิ่งกว่าการเปิดร้านเสียอีก เช่นเดียวกับร้าน  flowerpot cafe  คาเฟ่สุดชิค ที่เปิดมาได้ 3 ปีแล้ว ในบรรยากาศท่ามกลางธรรมชาติ มีเค้กกระถาง เค้กสไตล์แปลกใหม่ ไม่เหมือนใคร เป็นจุดขาย

‘อรณิชา ชุณหศรี’  หรือ คุณหวาน เจ้าของร้าน  flowerpot cafe  ผู้หลงรักในธรรมชาติ คิดไอเดียเจ๋งออกแบบ  ‘เค้กกระถาง’  เค้กที่ใส่อยู่ในภาชนะที่เป็นธรรมชาติอย่างกระถาง และตกแต่งหน้าเค้กเหมือนกับต้นไม้ที่ออกดอกในกระถาง ล่าสุด เธอไม่หยุดพัฒนาแนวคิดใหม่ๆ ออกแบบ Тerrarιυм Caĸe เค้กในโหลแก้ว เสมือนธรรมชาติจัดไว้ในโหลเล็กๆ ของจริง แต่เป็นเค้กรับประทานได้
‘คุณหวาน’  เปิดเผยว่า แม่ของตนได้เปิดร้านเบเกอรี ชื่อร้านขนม ในหมู่บ้านสัมมากร ซึ่งร้านขนมของแม่เป็นขนมราคาถูก ชิ้นละ 12 บาท รวมถึงขนมเค้กด้วย หลังจากที่เรียนจบปริญญาตรี ก็ช่วยแม่ทำขนมขายมาโดยตลอด  จนกระทั่งอยากจะทำขนมเค้กของตัวเองออกมาขายบ้าง จึงแยกออกมาเดินตามความฝัน ถ้าจะทำเค้กสามเหลี่ยมเหมือนคนอื่นๆ ก็คงจะขายยาก เพราะมีคู่แข่งเยอะ จากนั้นได้เริ่มออกแบบจากสิ่งที่ตัวเองชอบ ส่วนตัวเป็นคนชอบธรรมชาติ ต้นไม้ ก็เลยลองนำเค้กมาใส่ภาชนะกระถาง คล้ายกระถางต้นไม้ ซึ่งเป็นแบบใหม่ไม่เหมือนใคร
กว่าร้าน  flowerpot cafe  จะมาถึงจุดนี้ไม่ใช่เรื่องง่ายเลยทีเดียว คุณหวาน เล่าว่า เคยนำ  ‘เค้กกระถาง’  ตั้งโต๊ะขายอยู่กว่า 7 เดือนเต็ม ถึงจะหาโลเคชั่นเปิดหน้าร้านเป็นของตัวเองได้ เพราะมาเจอพื้นที่ธรรมชาติถูกใจ ร้านขายต้นไม้ของคุณอา ซึ่งมีต้นไม้เป็นจำนวนมากอยู่แล้ว ทำให้ร้านยิ่งร่มรื่นน่าอยู่ตามแนวคิดอิงธรรมชาติที่ลงตัวพอดี
แม้จะได้รับกระแสตอบรับดีอย่างมาก แต่ปัจจุบันนี้การแข่งขันทางการค้าสูงขึ้นอย่างมาก ทำให้ทางร้านต้องคิดพัฒนาอยู่ตลอดเวลาว่าจะทำยังไงให้แตกต่างจากที่อื่น ทั้งเมนู และความโดดเด่นที่ต้องสร้างจุดขายเรื่อยๆ ล่าสุด flowerpot cafe เพิ่งเปิดตัวเมนูใหม่เป็นที่ฮือฮาอย่างมาก สำหรับเค้กในขวดแก้ว ที่จำลองเสมือนสวนในขวดแก้วจริง แต่สามารถรับประทานได้ทุกอย่าง
นอกจากนี้ ร้าน flowerpot cafe ยังมีเปิด work shop สอนทำเค้ก คิดค่าเรียนสุดคุ้มเท่ากับราคาเค้ก ทั้งนี้ ทางร้านจะเตรียมวัตถุดิบทุกอย่างไว้ให้ลูกค้า แล้วให้ลูกค้ามาลองทำเอง คุณหวานเป็นคนสอนให้ โดยไม่คิดค่าสอนแต่อย่างใด แถมยังได้เค้กฝีมือตัวเองกลับบ้านไปอีกด้วย

สุดท้าย คุณหวาน ‘อรณิชา ชุณหศรี’ ได้ฝากแนะนำคนอยากมีธุรกิจเป็นของตัวเองว่า หากไม่รู้จะเริ่มตรงไหน ให้มองที่ความชอบของตัวเองก่อน ถ้าเราทำในสิ่งที่ตัวเองชอบตัวเองถนัด ความเป็นไปได้มันจะมีสูงกว่า เหมือนที่ตนชอบธรรมชาติแล้วเอามาผสมกับความถนัดในการทำเค้ก
สำหรับใครที่อยากไปลิ้มลองรสชาติเค้กสไตล์ธรรมชาติ สามารถไปอุดหนุนได้ที่ร้าน  flowerpot cafe  บริเวณซอยรามคำแหง 21 แยก 10 ตรงข้ามสถาบันรัชภาคย์ เปิดต้อนรับลูกค้าแทบทุกวัน ตั้งแต่เวลา 08.30 น.- 18.30 น. ปิดเฉพาะวันจันทร์  หรือติดตามผ่านช่องทางโซเชียลที่เฟซบุ๊กเพจ  flowerpot cafe





MThai News
