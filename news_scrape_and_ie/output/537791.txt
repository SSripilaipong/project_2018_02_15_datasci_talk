‘ ต้นอ่อนทานตะวัน ‘ ถือได้ว่าเป็นพืชอีกชนิดหนึ่ง ที่เหล่าคนรักสุขภาพรู้จักกันเป็นอย่างดี รากฐานของพืชชนิดนี้ก็มาจาก ‘ต้นทานตะวัน’ นั้นเอง  โดยใช้ระยะเวลาในการเพาะปลูกเพียง 7 วันเท่านั้น!!  ก็สามารถนำมาบริโภคได้แล้ว ทั้งนำไปผัดน้ำมันหอย ทานแบบสดๆ หรือเอาไปทำเป็นผักสลัด ก็เหมาะสำหรับคนที่นิยมทานอาหารแบบคลีนๆ
ส่งผลไปถึงการเพาะปลูกต้นอ่อนทานตะวัน ซึ่งมีเกษตรกรหลายรายหันมาปลูกเจ้าพืชชนิดนี้กันอย่างแพร่หลาย รวมถึงคนที่ทำงานประจำอยู่แล้วก็หันมาปลูกต้นอ่อนทานตะวันเพื่อเป็นรายได้เสริม ซึ่งบอกได้เลยว่าการปลูกต้นอ่อนทานตะวันนั้นปลูกง่าย และยังขายได้เร็วอีกด้วย

วันนี้  MThai News  ในช่วง ‘ เกษตรสร้างรายได้ ‘ จึงขอพาทุกท่านไปพบกับคุณสุพรรษา สุวรรณเกสร์ หรือคุณเปิ้ล อายุ 34 ปี สาวแบงก์ ของธนาคารชื่อดัง และยังเป็นเจ้าของฟาร์ม ‘ ต้นอ่อนทานตะวัน ‘ ที่หาเวลาว่างหลังเลิกงานมาทำสิ่งที่ตัวเองรักและชอบ และยังสามารถสร้างรายได้ให้กับครอบครัวอีกทางหนึ่ง โดยใช้พื้นที่ปลูกบริเวณรอบบ้านของตัวเองเท่านั้น
โดยคุณเปิ้ล เปิดเผยว่า โดยส่วนตัวเป็นคนที่ชอบปลูกต้นไม้อยู่แล้ว จึงคิดที่จะทำสิ่งที่ชอบและรักให้กลายเป็นรายได้ โดยที่ไม่กระทบต่องานประจำ จนมีโอกาสได้ทานต้นอ่อนทานตะวันทำให้เกิดความสนใจที่อยากจะทดลองปลูกพืชชนิดนี้ ซึ่งในช่วงแรกได้ศึกษาตั้งแต่ความเป็นมาของต้นอ่อนทานตะวัน วิธีการเพาะปลูก รวมถึงการเลือกเมล็ดพันธุ์ ที่ฟาร์มของคุณเปิ้ลจะใช้เมล็ดทานตะวันจาก จ.ลพบุรี ซึ่งมีคุณภาพและเหมาะสำหรับนำมาเพาะเป็นต้นอ่อนทานตะวัน

ซึ่งการปลูกต้นอ่อนทานตะวันนั้น ต้องควบคุมเรื่องแสงแดดและความชื้น หากสามารถควบคุมทั้ง 2 อย่างได้ ก็จะได้ต้นอ่อนทานตะวันที่มีคุณภาพและสวยงาม ส่วนขั้นตอนเริ่มแรกนั้นให้นำเมล็ดพันธุ์ไปแช่น้ำประมาณ 8 ชั่วโมง หลังจากนั้นให้นำผ้ามาห่อไว้อีกประมาณ 10 ชั่วโมง เมื่อครบกำหนดให้สังเกตที่เมล็ดจะมีตุ่มขาวๆ ขึ้นมาก็สามารถนำไปลงปลูกได้แล้ว
ในส่วนของการเตรียมดิน ดินในการปลูกต้นอ่อนทานตะวัน จะมีส่วนผสม 3 อย่างคือ แกลบดำ ขุยมะพร้าว และหน้าดิน โดยคุณสมบัติของดินที่ใช้ปลูกนั้นจะต้องเป็นดินที่ละเอียด ไม่อุ้มน้ำมากจนเกินไป โดยที่ฟาร์มของคุณเปิ้ลจะใช้เป็นเป็นกระบะปลูกต้นอ่อนทานตะวันโดยเฉพาะ ขนาดกว้าง 30 เซนติเมตร ยาว 60 เซนติเมตร อัตราส่วนต่อ 1 กระบะ จะโรยเมล็ดพันธุ์ประมาณ 120 – 150 กรัม ให้ทั่วกระบะ
หลังจากนั้นรดน้ำให้ชุ่มแล้วนำกระบะเปล่าๆ มาว่างซ้อนไว้อีกที่หนึ่ง ซึ่งขั้นตอนนี้จะช่วยให้ต้นอ่อนทานตะวันที่ขึ้นมามีลำต้นเสมอกัน โดยทิ้งไว้อีกประมาณ 24 ชั่วโมง ก็สามารถรดน้ำได้จะให้ทุกเช้าและเย็น ถัดมาในวันที่ 3 ให้สังเกตต้นอ่อนทานตะวันจะดันถาดกระบะ ก็ให้นำกระบะที่ซ้อนไว้ออกได้ทันที เมื่อครบกำหนด 7 วันก็สามารถตัดขายได้แล้ว

ทั้งนี้ต้นอ่อนทานตะวันสามารถปลูกได้ตลอดทั้งปี โดยในแต่ละช่วงฤดูกาลก็จะมีการดูแลแตกต่างกันไป อย่างเช่นถ้าเป็นช่วงหน้าร้อนการให้น้ำก็จะเพิ่มมากขึ้น อาจให้เป็น 3 ช่วงเวลา เพื่อไม่ให้ต้นอ่อนขาดน้ำจนเกินไป ช่วงหน้าฝนให้วันละ 1 ครั้ง ส่วนช่วงฤดูหนาวนั้นถือว่าเป็นช่วงที่ต้นอ่อนทานตะวันจะชอบเป็นพิเศษ ทำให้ผลผลิตงอกงามและมีคุณภาพ ส่วนเรื่องโรคนั้นในต้นอ่อนทานตะวันจะพบได้น้อยมาก ส่วนใหญ่จะมีปัญหาเรื่องเชื้อรา วิธีแก้หากพบว่าส่วนไหนของกระบะมีเชื้อรา ก็ให้นำไปแตกแดดก็จะช่วยฆ่าเชื้อได้
โดยที่ฟาร์มของคุณเปิ้ลจะได้ผลผลิตจากการปลูกต้นอ่อนทานตะวันเฉลี่ยวันละ 20-30 กิโลกรัม  ราคาขายส่งตกที่กิโลกรัมละ 100 บาท 
  สามารถสร้างรายได้ไม่ต่ำกว่า 30,000 บาทต่อเดือน !!  ทั้งนี้ที่ฟาร์มของคุณเปิ้ลยังมีการเพาะจำหน่ายพืชระยะสั้นอีกมากมายอาทิ ข้าวสาลี โต้วเหมี่ยว กระเจี๊ยบ ถั่วงอก และลูกเหรียง
สำหรับใครที่สนใจอยากศึกษาการปลูกต้นอ่อนทานตะวัน ทั้งปลูกในเชิงศึกษา หรือปลูกเพื่อเป็นรายได้เสริม ก็สามารถไปที่ฟาร์มของคุณเปิ้ล ได้ที่หมู่บ้านวิลล่าคุณาลัย เลขที่ 220/6 ต.พิมลราช อ.บางบัวทอง จ.นนทบุรี หรือโทรสอบถามได้ที่เบอร์ 081-300-2344,081-939-5864





เรื่อง/ภาพ  ธเนตร พุทธิตระกูล
