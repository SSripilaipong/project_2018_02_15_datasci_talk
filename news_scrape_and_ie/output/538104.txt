กระทรวงคมนาคม เผย ครม. งดเว้นค่าทางด่วนของขวัญปีใหม่ 7 วัน เริ่ม 29 ธันวาคม – 4 มกราคม 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม เปิดเผยภายหลังการประชุมคณะรัฐมนตรีในวันนี้ว่า ที่ประชุมเห็นชอบตามที่กระทรวงคมนาคม เสนอการอำนวยความสะดวกในการเดินทางให้แก่ประชาชนช่วงเทศกาลปีใหม่ 2560 เป็นของขวัญปีใหม่

โดยกรมทางหลวง จะมีการยกเว้นเก็บค่าธรรมเนียมผ่านทางหลวงพิเศษระหว่างเมือง หรือเส้นทางมอเตอร์เวย์ เริ่มตั้งแต่เวลา 24.00 น. วันที่ 29 ธ.ค. 2559 จนถึงเวลา 24.00 น. วันที่ 4 ม.ค. 2560 เพื่ออำนวยความสะดวกแก่ประชาชนในการเดินทางกลับภูมิลำเนา และลดการจราจรที่ติดขัดในช่วงที่มีการเดินทางจำนวนมากด้วย
ขณะเดียวกัน ที่ประชุมเห็นชอบแผนปฏิบัติงานด้านคมนาคมขนส่งปี 2560 จำนวน 36 โครงการ วงเงินลงทุน 895,757.55 ล้านบาท โดยคาดว่าจะมีการเบิกจ่ายงบประมาณได้มากกว่า 140,000 ล้านบาท นอกจากนี้ โครงการดังกล่าวจะสามารถหนุนให้อัตราการขยายตัวทางเศรษฐกิจของประเทศในด้านของการก่อสร้างประมาณร้อยละ 1 ซึ่งไม่รวมกับการพัฒนาพื้นที่เชิงพาณิชย์และการพัฒนาพื้นที่บริเวณรอบ 2 ข้างทาง ทั้งนี้ หากนำ 2 ส่วนรวมกันแล้ว คาดว่าจะส่งผลให้จีดีพีขยายตัวได้มากกว่า ร้อยละ 1
MThai News
