กรมธนารักษ์ เตรียมจัดทำเหรียญกษาปณ์ที่ระลึก 2 รุ่นสุดท้าย ในรัชกาลที่ 9 400,000 เหรียญ เล็งเปิดจำหน่าย มี.ค.60
นายจักรกฤศฏิ์ พาราพันธกุล อธิบดีกรมธนารักษ์ เปิดเผยถึง ความคืบหน้าการจัดทำเหรียญกษาปณ์ที่ระลึก 2 รุ่นสุดท้าย ในรัชสมัยของพระบาทสมเด็จพระปรมินทรมหาภูมิพลอดุลยเดช รัชกาลที่ 9 ที่ได้รับพระบรมราชานุญาตไว้และได้ประกาศลงในราชกิจจานุเบกษาเรียบร้อยแล้ว

ประกอบด้วย รุ่น 100 ปีสหกรณ์ไทย และ รุ่นการเข้าร่วมประชาคมเศรษฐกิจอาเซียน (AEC) จำนวน ทั้งสิ้น 400,000 เหรียญ ว่า ขณะนี้กำลังเร่งขอกระทรวงการคลังเพื่อดำเนินการผลิต ซึ่งคาดว่าจะสามารถเปิดจำหน่ายให้กับประชาชนได้ในช่วงเดือนมีนาคม 2560
ขณะที่การผลิตเหรียญกษาปณ์รุ่นใหม่ในสมัยรัชกาลปัจจุบัน ยังอยู่ระหว่างกระบวนการตามระเบียบ โดยยังไม่ได้มีการจัดทำแผนการผลิต ซึ่งต้องรอหารือร่วมกับสำนักพระราชวังและหน่วยงานอื่น ๆ ส่วนเหรียญที่ใช้หมุนเวียนยังคงผลิตในรูปแบบเดิมใช้ไปจนกว่าจะมีการเปลี่ยนแปลง
นอกจากนี้ ในส่วนความคืบหน้าการเอาผิดกรณีมีข่าวโรงงานผลิตเหรียญกษาปณ์ปลอม หรือ มีผู้นำเหรียญกษาปณ์ที่ระลึกและเหรียญที่ระลึกที่มีพระบรมฉายาลักษณ์ พร้อมตราสัญลักษณ์เฉลิมพระเกียรติในโอกาสต่าง ๆ ที่ปลอมแปลงมาวางจำหน่ายนั้น กรมธนารักษณ์ ได้ตั้งคณะกรรมการและส่งเจ้าหน้าที่ลงพื้นที่เพื่อตรวจสอบข้อเท็จจริง รวมถึงกระบวนการนำเหรียญมาพิสูจน์ทางกายภาพและเคมี ก่อนรวบรวมข้อมูลและส่งเรื่องต่อให้กองปราบปราม สำนักงานตำรวจแห่งชาติ ดำเนินการตามกฎหมายต่อไป
ขอบคุณข้อมูลจาก INN
