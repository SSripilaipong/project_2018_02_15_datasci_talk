หุ้นไทย  เปิดตลาดเช้านี้เพิ่มขึ้น 1.49 จุด แตะ 1,524.00 จุด มูลค่า 1,909.92 ล้านบาท คาดเม็ดเงินจาก LTF-RMF พยุงตลาด
บรรยากาศการลงทุนในตลาดหุ้นไทยเช้าวันนี้ (19 ธ.ค.) เปิดทำการเมื่อเวลา 10.00 น. ดัชนีปรับตัวเพิ่มขึ้น 1.49 จุด แตะที่ระดับ 1,524.00 จุด ด้วยมูลค่าการซื้อขาย 1,909.92 ล้านบาท ขณะที่ บล.ฟินันเซีย ไซรัส เปิดเผยถึงแนวโน้มการลงทุนในตลาดหุ้น ว่า ความตึงเครียดในทะเลจีน

หลังมีข่าวว่าเรือรบกองทัพจีนยึดโดรนใต้ทะเลของสหรัฐฯ รวมทั้งตัวเลขการเริ่มต้นสร้างบ้านของสหรัฐยังร่วงมากกว่าคาดในเดือน พ.ย. ขณะที่ราคาน้ำมันดิบในตลาดโลกก็เริ่มชะลอการฟื้นตัวแม้ว่าจะยังเคลื่อนไหวในด้านบวกก็ตาม ส่วนค่าเงินบาทก็เริ่มอ่อนตัวลงด้วย
อย่างไรก็ตาม เนื่องจากเข้าสู่ช่วง2 สัปดาห์สุดท้ายของปีแล้ว ทำให้ยังคาดหมายว่าเม็ดเงินจากกองทุน LTF/RMF น่าจะยังมีเข้ามาช่วยพยุงตลาดไว้ได้บ้าง ดังนั้น โอกาสที่กรอบลบของ SET จะยังแคบ และสุดท้ายยังลุ้นโอกาสพลิกกลับไปขยับบวกต่อ เพื่อลุ้นเป้าหมายดัชนีแถว 1,550 จุดในช่วงถัดไปจึงยังเป็นไปได้
ส่วนอัตราแลกเปลี่ยนเงินบาทต่อดอลลาร์สหรัฐฯ ของธนาคารกสิกรไทย ล่าสุด เมื่อเวลา 08.09 น. มีดังนี้ ดอลลาร์สหรัฐฯ รับซื้อที่ 34.53 บาท ขายออก 36.08  บาท
