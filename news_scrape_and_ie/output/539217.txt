รัฐมนตรีว่าการกระทรวงการคลัง ไม่ขยายเวลาจ่ายเงินผู้มีรายได้น้อย ให้ 3 แบงก์รัฐ ดำเนินการให้แล้วเสร็จตามกำหนด

นายอภิศักดิ์ ตันติวรวงศ์ รัฐมนตรีว่าการกระทรวงการคลัง เปิดเผยถึงกรณีที่สถาบันการเงินเฉพาะกิจของรัฐ (แบงก์รัฐ) ขอยืดระยะเวลาการจ่ายเงินช่วยเหลือผู้มีรายได้น้อย ตามโครงการลงทะเบียนเพื่อสวัสดิการแห่งรัฐ ว่า ไม่มีความจำเป็นต้องขยายระยะเวลาที่กำหนดไว้วันที่ 30 ธ.ค.นี้ ออกไป
โดยทั้ง 3 แบงก์ ทั้งธนาคารกรุงไทย ธนาคารออมสิน และธนาคารเพื่อการเกษตรและสหกรณ์การเกษตร (ธ.ก.ส.) ต้องเร่งดำเนินการให้เสร็จตามกำหนด เพราะเงินช่วยเหลือที่รัฐบาลมอบให้ มีจุดประสงค์เพื่อต้องการให้ประชาชนผู้มีรายได้น้อยไว้ใช้จ่ายในช่วงเทศกาลปีใหม่ ถือเป็นการลดภาระค่าครองชีพให้กับประชาชน พร้อมระบุว่า ปี 2560 รัฐบาลวางแผนเปิดให้ประชาชนผู้มีรายได้น้อยลงทะเบียนรอบใหม่ในเดือนมีนาคม เลื่อนขึ้นมาให้เร็วขึ้นจากกำหนดเดิม ที่คาดว่าจะลงทะเบียนในเดือนกรกฎาคม
ที่มา  INN
