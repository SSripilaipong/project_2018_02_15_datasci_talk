ลูกค้าเฮ!  ธอส.  จัดทำโครงการของขวัญปีใหม่ 2560 ลูกค้าผ่อนดีมีวินัย รับของขวัญปีใหม่ 1,000 บาท
นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) เปิดเผยว่า ธอส. ได้จัดทำ “โครงการของขวัญปีใหม่ 2560 เพื่อส่งเสริมวินัยทางการเงินสำหรับลูกค้า ธอส.ผู้มีรายได้น้อย” โดยธนาคารจะจ่ายเงินจำนวน 1,000 บาท ให้แก่ลูกค้า (ผู้กู้หลัก) ซึ่งทุกบัญชีต้องเข้าเงื่อนไขที่ธนาคารกำหนด ประกอบด้วย

1.วงเงินกู้ทุกบัญชีภายใต้หลักประกันเดียวกันไม่เกิน 1 ล้านบาท 2.ต้องไม่เป็นหรือไม่เคยเป็นหนี้ ที่ไม่ก่อให้เกิดรายได้ (NPL) รวมถึงไม่เคยประนอมหนี้กับธนาคาร และไม่เคยมีประวัติการติดตามขอให้ชำระหนี้ค้าง 3.มีประวัติการผ่อนชำระหนี้ดีย้อนหลัง 48 เดือน โดยต้องชำระไม่น้อยกว่าเงินงวดที่ ธนาคารกำหนดและตรงตามเวลาที่ธนาคารกำหนดทุกเดือน และ 4.ต้องชำระเงินงวดของเดือนธันวาคม 2559 ในระหว่างวันที่ 1 ธันวาคม 2559 ถึงวันที่ 31 ธันวาคม 2559 และไม่มีค่าธรรมเนียมค้างชำระ
ทั้งนี้ ลูกค้าตามเงื่อนไขดังกล่าวสามารถติดต่อที่ทุกสาขาขอรับเงินของขวัญปีใหม่จำนวน 1,000 บาท ได้ด้วยตัวเอง เพียงนำใบเสร็จรับเงินที่ ชำระเงินงวดรอบเดือนธันวาคม 2559 พร้อมบัตรประจำตัวประชาชน หรือ บัตรประจำตัวข้าราชการ/บัตรพนักงานองค์การของรัฐ(ตัวจริง) ที่ทุกสาขาของธนาคารอาคารสงเคราะห์ทั่วประเทศ ตั้งแต่วันที่ 22 ธันวาคม 2559 ถึงวันที่ 31 มกราคม 2560
