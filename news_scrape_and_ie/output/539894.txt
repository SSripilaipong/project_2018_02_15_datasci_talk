บางจากฯ ตรึงราคาน้ำมันไม่ปรับขึ้น ช่วงวันที่ 29 ธ.ค.59-3ม.ค.60 หวังเป็นของขวัญรับปีใหม่ รับฟรีประกันอุบัติเหตุทุนประกัน 100,000 บาท สำหรับสมาชิกบัตรแก๊สโซฮอล์คลับและดีเซลคลับ
รายงานข่าวแจ้งว่า วันนี้ (22 ธ.ค. 59) นายชัยวัฒน์ โควาวิสารัช ประธานเจ้าหน้าที่บริหารและกรรมการผู้จัดการใหญ่ บริษัท บางจากปิโตรเลียม จำกัด (มหาชน) เปิดเผยว่า ในช่วงเทศกาลปีใหม่นี้ บางจากฯ ได้จัดโครงการพิเศษเพื่อมอบเป็นของขวัญและแทนคำขอบคุณให้กับคนไทยที่เดินทางเยี่ยมครอบครัวญาติมิตรและท่องเที่ยว ได้แก่

โครงการสัญจรปลอดภัย สุขใจทั่วประเทศ  ระหว่างวันที่ 29 ธันวาคม 2559 – 4 มกราคม 2560 สมาชิกบัตรแก๊สโซฮอล์คลับและดีเซลคลับ รับสิทธิประกันอุบัติเหตุทุนประกัน 100,000 บาท ฟรี พร้อมบริการให้ความช่วยเหลือฉุกเฉินบนท้องถนนตลอด 24 ชั่วโมง เพียงลงทะเบียนผ่าน http://www.bangchak.co.th/bangchak-cards/ ตั้งแต่วันนี้ – 28 ธันวาคม 2559
โครงการ “ตรวจรถฟรี ขับขี่ปลอดภัย ถวายพ่อหลวง”  บางจากฯ ร่วมกับกรมการขนส่งทางบก รณรงค์เรื่องความปลอดภัย และเตรียมความพร้อมของสภาพรถก่อนเดินทาง โดยให้บริการตรวจเช็คสภาพรถฟรี 11 รายการ อาทิ น้ำมันเบรคและคลัทช์ น้ำมันเกียร์ น้ำมันเฟืองท้าย ก้านปัดน้ำฝนและน้ำฉีดกระจก ฯลฯ พร้อมมอบส่วนลดไส้กรองน้ำมันเครื่อง 10% ณ ศูนย์บริการ Green Serve และ Wash Pro ในสถานีบริการน้ำมันบางจาก 45 สาขาทั่วประเทศ ตั้งแต่วันนี้ – 15 มกราคม 2560
และ ตรึงราคาน้ำมันไม่ปรับขึ้นระหว่างวันที่ 29 ธันวาคม 2559 – 3 มกราคม 2560  ถึงแม้ว่าราคาน้ำมันดิบในตลาดโลกอาจจะปรับเพิ่มขึ้นก็ตาม แต่หากราคาน้ำมันดิบในตลาดโลกปรับลดลง บางจากฯ จะปรับลดราคาน้ำมันลงด้วย 
ทั้งนี้ บริษัทฯ ยังได้เตรียมสำรองน้ำมัน ทั้งที่สถานีบริการและคลังน้ำมันทุกภูมิภาค เพิ่มจำนวนรถขนส่ง เพื่อให้ประชาชนที่เดินทางมีน้ำมันใช้อย่างเพียงพอ
พร้อมจัดกำลังทีมเสริมเพื่อช่วยจัดการจราจรภายในสถานีบริการน้ำมัน เตรียมพร้อมห้องน้ำสะอาด ตู้ ATM ธุรกิจเสริม เช่น ร้านกาแฟอินทนิล ร้านสะดวกซื้อ SPAR ใบจาก บิ๊กซี มินิ ที่พร้อมบริการเครื่องดื่ม อาหารว่าง สินค้าอุปโภคบริโภค สำหรับผู้เดินทางได้พักเติมพลังและผ่อนคลายความเหนื่อยล้า
นอกจากนี้ บริษัทฯ ยังร่วมกับการท่องเที่ยวแห่งประเทศไทย (ททท.) มอบฟรีหนังสือ “70 เส้นทางตามรอยพระบาท” สำหรับผู้ที่เดินทางข้ามจังหวัดและแวะเติมน้ำมันที่สถานีบริการน้ำมันบางจากบนเส้นทางสายหลักใน 5 จังหวัด 5 ภาค คือ พระนครศรีอยุธยา นครสวรรค์ นครราชสีมา ชลบุรี และเพชรบุรี เพื่อร่วมส่งเสริมการท่องเที่ยวไทย
สอบถามข้อมูลเพิ่มเติมได้ที่ศูนย์บริการลูกค้าบางจาก โทร.1651
