อดีตสาวแบงก์ลาออกจากชีวิตมนุษย์เงินเดือน กลับบ้านเกิดปลูก ‘เมล่อน’ เอง เตรียมขยายโรงเพาะปลูกเพิ่ม พร้อมสอนให้ฟรี สำหรับผู้สนใจ เผยช่วงเทศกาลปีใหม่ออร์เดอร์สั่งออนไลน์เพียบ ส่งขายทั่วประเทศ
เมื่อวันที่ 22 ธ.ค. ที่ผ่านมา ผู้สื่อข่าวได้รับแจ้งว่า ที่ ต.ท้อแท้ อ.วัดโบสถ์ จ.พิษณุโลก มีเกษตรกรคนรุ่นใหม่ ทำฟาร์มปลูกเมล่อน ประสบผลสำเร็จ ยอดสั่งจองออนไลน์ช่วงเทศกาลปีใหม่ ที่จะถึงนี้ออร์เดอร์สั่งเพียบ ผู้สื่อข่าวได้เดินทางไปพบกับ น.ส.สุดาวัลย์ ทองเลิศล้ำ อายุ 34 ปี อยู่บ้านเลขที่ 3 หมู่ 5 ต.ท้อแท้ อ.วัดโบสถ์ จ.พิษณุโลก เจ้าของ “Porsche Melon Farm”

สอบถามทราบว่า เมื่อประมาณ 1 มิถุนายน 2559 หรือประมาณกลางปีที่ผ่านมา ได้ลาออกจากพนักงานประจำ โดยเป็นเจ้าหน้าที่ฝ่ายการตลาด ดูแลลูกค้า แบงก์ชื่อดังแห่งหนึ่งใน จ.พิษณุโลก แต่อยากกลับบ้านมาใช้ชีวิตที่เรียบง่าย ดูแลแม่และลูกสาว พร้อมต้องการเดินตามรอยวิถีปรัชญาเศรษฐกิจพอเพียง ของพ่อหลวงรัชกาลที่ 9 จึงตัดสินใจลาออกกลับบ้านมาเปลี่ยนทุ่งนาพื้นที่บ้าน ลงทุนสร้างโรงเรือนปลูกเมล่อนญี่ปุ่น ด้วยงบประมาณที่ตนเองมีอยู่ 200,000 บาท เรียนรู้เอง จาก Google ศึกษาลองผิดลองถูก ประมาณครึ่งปี
โดยปัจจุบันกล้าพูดได้เต็มปากแล้วว่า ประสบความสำเร็จในการใช้ชีวิตเกษตรกรได้อย่างภาคภูมิใจ เพราะเรียนรู้เอง ไม่ได้มีใครสอน ใช้เวลาเพียงครึ่งปี ก็สามารถมีผลผลิต ออกสู่ท้องตลาดได้ และเป็นที่น่าพอใจ ส่วนเกษตรกรท่านใดที่สนใจ อยากจะเข้ามาศึกษาดูงาน ก็ยินดี ให้ความรู้อย่างเต็มที่ ไม่มีค่าใช้จ่าย

น.ส.สุดาวัลย์ กล่าวว่า ช่วงเทศกาลปีใหม่ที่จะถึงนี้ เริ่มมีลูกค้า สั่งออร์เดอร์ จองผลผลิตเมล่อนจากฟาร์ม เพื่อมอบเป็นของขวัญถูกใจ ให้กับคนพิเศษในช่วงเทศกาล ส่วนใหญ่ก็จะรู้ว่าที่นี้ปลูกเมล่อน แบบไร้ดิน หรือไฮโดรโปรนิคส์ และปลูกในโรงเรือนที่มิดชิด ปราศจากแมลงรบกวน ลูกค้าส่วนใหญ่ จึงไว้วางใจ ว่าปราศจากสารเคมี 100 % ส่วนราคาขายช่วงนี้ก็ตกอยู่ กิโลกรัมละ 150 บาท ส่วนท่านใด สนใจแบบแพ็คเกจ กระเช้า หรือใส่กล่อง ราคาก็จะขึ้นอยู่กับ วัสดุที่จะใส่สินค้า ซึ่งสามารถสอบถามก่อนและเลือกแพ็คเกจ ได้ตามความชอบ

ทั้งนี้ยังเผยวิธีเลือกซื้อเมล่อนอย่างไรให้อร่อยสมราคา ควรเลือกซื้อเมล่อน จากฟาร์มที่เชื่อถือได้ เมล่อนคุณภาพดี จะมีลายตาข่ายบนพื้นผิวชัดเจนอย่างสมบูรณ์เต็ม โปรดระวัง เมล่อนที่ลายไม่สมบูรณ์ เพราะปริมาณความหวานจะน้อย รสชาติไม่อร่อย และอย่าใจร้อนผ่ากินทันที เพราะผลเมเล่อนญี่ปุ่นที่เพิ่งตัดมาใหม่ๆ ต้องปล่อยให้ขั้วสีเขียวเหี่ยวแห้งลงสักเล็กน้อย จึงค่อยนำไปผ่ารับประทาน เนื้อเมล่อนจะมีเนื้อนุ่ม รสชาติหวานฉ่ำตามต้องการ
อย่างไรก็ตามในอนาคต เตรียมสร้างโรงเรือนเพาะเมล่อนเพิ่ม พร้อมจะปลูกดอกทานตะวัน และปอเทืยง ไว้เป็นจุดถ่ายรูป แลนด์มาร์ค แห่งใหม่ ของ ต.ท้อแท้ อ.วัดโบสถ์ สำหรับนักท่องเที่ยว อีกด้วย เพื่อพัฒนาเป็นแหล่งท่องเที่ยวเชิงเกษตร สำหรับท่านใด สนใจผลผลิตเมล่อน จาก “Porsche Melon Farm” ติดต่อได้ที่ น.ส.สุดาวัลย์ ทองเลิศล้ำ หรือเฟียส โทรศัพท์ 092-434-7799 หรือสั่งออนไลน์ Facebook ชื่อ Fiat Porsche โดยสามารถส่งผลิตภัณฑ์ได้ทั่วประเทศ จนกว่าผลผลิตจะหมด

