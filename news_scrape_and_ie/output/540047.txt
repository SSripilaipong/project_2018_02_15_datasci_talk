ประกันสังคม  ให้ของขวัญปีใหม่ ใช้สิทธิตรวจสุขภาพประจำปีฟรีเป็นครั้งแรก เตรียมประกาศใช้ 1 ม.ค. 60 คาดปีแรกใช้งบ 1,800 ล้าน
เมื่อวานนี้ (22 ธ.ค.) ที่สำนักงานประกันสังคม นายแพทย์สุรเดช วลีอิทธิกุล เลขาธิการสำนักงานประกันสังคม เปิดเผยว่า .สำนักงานประกันสังคม ได้จัดทำข้อกำหนดในการตรวจสุขภาพของผู้ประกันตนกว่า 12 ล้านคน เสร็จแล้ว และคณะกรรมการแพทย์ได้ลงนามแล้ว ขณะนี้อยู่ระหว่างประกาศในราชกิจจานุเบกษา ซึ่งกำหนดไว้ว่า ให้มีผลตั้งแต่วันที่ 1 ม.ค. 2560 เป็นต้นไป

โดย ให้ผู้ประกันตนทุกคนเข้ารับ การตรวจสุขภาพได้โดยไม่ต้องเสียค่าใช้จ่าย แต่ต้องรับบริการในโรงพยาบาลตามสิทธิที่ผู้ประกันตนเลือกเอาไว้ เบื้องต้นในปีแรก คาดว่าจะใช้งบประมาณ 1,500-1,800 ล้านบาท
สำหรับผู้ประกันตนที่เข้ารับบริการตรวจสุขภาพนั้น จะสามารถตรวจสุขภาพพื้นฐานได้ อาทิ ตรวจเลือด ตรวจปัสสาวะ ตรวจการทำงานของไต เพื่อค้นหาปัจจัยเสี่ยง ภาวะผิดปกติ หรือโรค ซึ่ง หากพบความผิดปกติจะได้รับการบำบัดรักษาตั้งแต่ระยะแรกตามรายการ และหลักเกณฑ์ที่คณะกรรมการแพทย์กำหนด
ทั้งนี้ ผู้ประกันตนอายุ 30-39 ปี ตรวจได้ทุก 3 ปี แต่ถ้าอายุ 40-54 ปี ตรวจได้ทุกปี หรือการตรวจน้ำตาลในเลือด อายุ 35-54 ปีตรวจทุก 3 ปี แต่ถ้าอายุ 55 ปีขึ้นไปตรวจได้ 1 ครั้งต่อปี หรือการเอ็กซเรย์ทรวงอก ทำได้ปีละ 1 ครั้ง เรื่องตรวจสุขภาพฟรี ถือเป็นหนึ่งในของขวัญปีใหม่ที่ สำนักงานประกันสังคม เตรียมไว้มอบให้ผู้ประกันตน

