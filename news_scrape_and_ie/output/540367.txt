Thailand Bestbuys 2016 วันสุดท้ายคึก ประชาชนทยอยร่วมงาน พร้อมร่วมแห่แลกเหรียญกษาปณ์ที่ระลึก รัชกาลที่ 9
บรรยากาศงาน Thailand Bestbuys 2016 หรืองานแสดงสินค้าของขวัญ ของแต่งบ้าน ในวันสุดท้ายของการจัดงาน ล่าสุดประชาชนยังคงทยอยเข้าร่วมงานเพื่อเลือกซื้อของขวัญ ของใช้ รวมถึงของตกแต่งบ้าน ที่ทางผู้จัดงานได้นำมาจัดแสดงและลดราคาพิเศษอย่างคึกคัก โดยทางผู้ประกอบการได้ทำการลดราคาลงอีกจากเดิมเพื่อกระตุ้นกำลีงซื้อของประชาชน โดยประชาชนที่สนใจสามารถเดินทางเข้าร่วมงาน Thailand Bestbuys 2016 ได้จนถึงเวลา 20.00 น. ของวันนี้

พร้อมกันนี้ บริเวณในพื้นที่ศูนย์การประชุมแห่งชาติสิริกิติ์ บรรยากาศงานนิทรรศการเฉลิมพระเกียรติ พระบาทสมเด็จพระปรมินทรมหาภูมิพลอดุลยเดช ภายใต้ชื่อ  “ธ สถิตกลางใจไทยนิรันดร์ น้อมรำลึกองค์นวมินทร์มหาราชา ทรงคุณค่าเหรียญกษาปณ์ไทย”   ประชาชนจำนวนมาก ต่างต่อคิวแลกซื้อเหรียญกษาปณ์ที่ระลึก ส่งผลให้บรรยากาศเป็นไปอย่างคึกคัก
ทั้งนี้ ภายในงานเปิดจำหน่ายแลกเหรียญกษาปณ์ที่ระลึก และเหรียญที่ระลึกที่เกี่ยวข้องกับพระบาทสมเด็จพระปรมินทรมหาภูมิพลอดุลยเดช เนื่องในโอกาสสำคัญต่าง ๆ มีทั้งเหรียญใหม่และเหรียญหายาก ตลอดระยะเวลาที่ทรงครองสิริราชสมบัติ 70 ปี


