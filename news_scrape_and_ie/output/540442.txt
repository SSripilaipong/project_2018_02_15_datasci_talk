นักวิเคราะห์มอง เม็ดเงินจาก LTF ช่วงสัปดาห์สุดท้ายของปี จะดันดัชนีไปที่ 1,530 จุด กลยุทธ์แนะเลือกหุ้นที่จะได้ประโยชน์จากมาตรการช็อบช่วยชาติ-เงินบาทอ่อนค่า
บริษัท หลักทรัพย์ กสิกรไทย จำกัด (มหาชน)  ระบุ คาดว่า LTF 3 หมื่นล้านบาท ที่จะเข้ามาในช่วงสัปดาห์สุดท้ายของปี เป็นอีกหนึ่งปัจจัยที่หนุนภาพการเคลื่อนไหวของดัชนีหุ้นไทยในช่วงปลายปี โดยในสัปดาห์นี้สามารถคาดหวังเม็ดเงิน LTF ก้อนใหญ่ที่จะเข้ามาก่อนสิ้นปีได้

จากการประมาณยอดซื้อ LTF ด้วยสมการถดถอย คาดว่าในปี 2559 จะมีเม็ดเงินเข้ามาประมาณ 6.5 หมื่นล้านบาท และตามสถิติแล้วควรเข้ามาในเดือน ธ.ค. อย่างน้อย 45% ของยอดซื้อทั้งปี โดยยอดซื้อ LTF ในช่วง 10 เดือนแรกมีเข้ามาเพียง 2.55 หมื่นล้านบาทเท่านั้น ยังคงเหลืออีก 4.0 หมื่นล้านบาท ขณะที่สถาบันฯมียอดซื้อในเดือน พ.ย. – 23 ธ.ค.59 เพียง 9.8 พันล้านบาท เท่านั้น
สำหรับกลยุทธ์การลงทุน ดัชนีหุ้นไทยเริ่มฟื้นตัวขึ้นมาอย่างที่คาดหวัง มอง LTF ในช่วงสัปดาห์สุดท้ายของปีจะดันดัชนีไปที่เป้าหมายสิ้นปี 1,530 จุด โดยวันนี้น่าจะขึ้นทดสอบ 1,519 จุด กลยุทธ์การลงทุนจึงยังคงเลือกหุ้นที่จะได้ประโยชน์จากมาตรการช็อบช่วยชาติ BEAUTY, MEGA เป็น Top Pick และเน้นหุ้นที่ได้ประโยชน์จากเงินบาทอ่อนค่า KCE, DELTA และ ดอกเบี้ยขาขึ้น BLA ,SCB และ Commodity Play PTTEP, GUNKUL
