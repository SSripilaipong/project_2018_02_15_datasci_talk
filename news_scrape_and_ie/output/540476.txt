สำนักงานสลากกินแบ่งรัฐบาล พิมพ์สลากฯ งวดปีใหม่เพิ่มอีก 5 ล้านฉบับ เพื่อรองรับความต้องการที่เพิ่มขึ้นในช่วงเทศกาลปีใหม่
กรณีความต้องการสลากกินแบ่งรัฐบาลที่เพิ่มขึ้นช่วงปีใหม่  ผู้ช่วยศาสตราจารย์ ธนวรรธน์ พลวิชัย ในฐานะโฆษกสำนักงานสลากกินแบ่งรัฐบาล  ระบุว่า สำนักงานสลากฯ ได้พิมพ์สลากกินแบ่งรัฐบาล หรือ ล็อตเตอรี่ งวดประจำวันที่ 31 ธันวาคม 2559 หรืองวดปีใหม่เพิ่มอีก 5 ล้านฉบับ จากปกติพิมพ์งวดละ 60-70 ล้านฉบับ

ทั้งนี้ เพื่อรองรับความต้องการที่เพิ่มขึ้นในช่วงเทศกาลปีใหม่ โดยสำนักงานสลากฯ จะทำการลงพื้นที่ให้ถี่ขึ้น และจะเพิ่มความเข้มงวดในการตรวจสอบอย่างเข้มงวด เพื่อป้องกันไม่ให้มีการขายเกินสลากราคา สำหรับราคาสลากฯ พบว่า หลายแห่งนำสลากฯ มารวมชุดและขายเกินราคา
ซึ่งหากพบว่าโควต้าการรวมชุดมาจากใคร เจ้าหน้าที่จะทำการตัดโควต้าของรายนั้นเป็นการถาวร และนำมาเปิดขายในระบบสั่งจองและสั่งซื้อสลากฯ ให้กับผู้ค้าคนใหม่ อย่างไรก็ตาม แนวทางแก้ไขปัญหาการจำหน่ายสลากฯ รวมชุดปีหน้า สำนักงานสลากฯ ได้เตรียมหารือกับหน่วยงานที่เกี่ยวข้อง เพื่อแก้ไขกฎหมายให้มีบทลงโทษ และควบคุมที่เด็ดขาดมากขึ้น

