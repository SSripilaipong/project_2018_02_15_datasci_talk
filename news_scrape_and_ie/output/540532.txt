ประธานสภาเครือข่ายยางฯ ยื่นศาลปกครอง สั่ง กยท.ชะลอขายยางในสต๊อก 3.1 แสนตัน ออกไปอีก 3 เดือน
นายอุทัย สอนหลักทรัพย์ ประธานสภาเครือข่ายยางและสถาบันเกษตรกรชาวสวนยางแห่งประเทศไทย หรือ สยยท.  เปิดเผยว่า คณะกรรมการ สยยท. ทั่วประเทศ ได้เดินทางมายี่นหนังสือต่อศาลปกครองกลางกรุงเทพฯ เพื่อฟ้องฉุกเฉินการยางแห่งประเทศไทย หรือ กยท. ที่กำลังดำเนินการขายยาง 3.1 แสนตัน โดยไม่ฟังมติของคณะกรรมการนโยบายยางธรรมชาติ หรือ กนย.

ที่มีนายกรัฐมนตรีเป็นประธานในการประชุมเมื่อวันที่ 2 กันยายน ที่ผ่านมา โดยการเห็นชอบให้ กยท.ดำเนินการระบายยางในช่วงเวลาที่เหมาะสมเป็นประโยชน์ต่อทางราชการ และให้รับข้อสังเกตของสภาเครือข่ายของ สยยท. ที่ขอให้ระบายยางในสต๊อกขายให้องค์การบริหารส่วนท้องถิ่น
ทั้งนี้ ทางด้าน กยท. จะเปิดประมูลยางในสต๊อกวันที่ 28 ธันวาคม นี้ ทาง สยยท.จึงจะขอให้ศาลปกครองชะลอการขายยางออกไปอีก 3 เดือน ซึ่งเป็นช่วงที่เกษตรปิดกรีดยางคือให้ขายในช่วงปลายเดือนมีนาคม 2560 เพื่อไม่ให้ราคายางตก สยยท.จึงจำเป็นต้องออกมาปกป้องผลประโยชน์ของเกษตรกรตามกฎหมาย ซึ่งดีกว่าการเดินขบวนหรือปิดถนน
