รัฐบาลเดินหน้าโครงการ “เน็ตประชารัฐ” ตั้งเป้าขยายโครงข่ายอินเทอร์เน็ตความเร็วสูง ไปยังพื้นที่ที่ไม่มีให้ครอบคลุม 24,700 หมู่บ้านทั่วประเทศ ภายในปีหน้า และจัดจุดบริการอินเทอร์เน็ตไร้สายฟรี หมู่บ้านละ 1 จุด
วันนี้ (26 ธ.ค. 59) นายพิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เผยนอกจากเปิดตัวโครงการเน็ตประชารัฐ หรือ การขยายโครงข่ายอินเทอร์เน็ตความเร็วสูงให้ครอบคลุมทั่วประเทศ อย่างเป็นทางการแล้ว ยังได้มีการลงนามบันทึกข้อตกลงคุณธรรม (Integrity Pact) เพื่อป้องกันและต่อต้านการทุจริตในการดำเนินโครงการฯ ระหว่าง กระทรวงดีอี บริษัท ทีโอที จำกัด (มหาชน) และผู้สังเกตการณ์จากองค์กรต่อต้านคอร์รัปชั่น (ประเทศไทย)

นอกจากนี้ ยังได้ลงนามบันทึกข้อตกลงการบูรณาการการใช้ทรัพย์สินของรัฐให้เกิดประโยชน์สูงสุด ระหว่าง กระทรวงดีอี การไฟฟ้าส่วนภูมิภาค (กฟภ.) และการไฟฟ้านครหลวง (กฟน.) เพื่อยืนยันว่า ทีโอทีและหน่วยงานที่เกี่ยวข้องจะทำโครงการอย่างโปร่งใส ภายใต้งบประมาณ 13,000 ล้านบาท จำนวน 24,700 หมู่บ้าน ความเร็วไม่ต่ำกว่า 30 Mbps/10 Mbps รวมถึงจัดให้มีจุดให้บริการอินเทอร์เน็ตแบบไร้สายโดยไม่คิดค่าใช้จ่ายอย่างน้อยหมู่บ้านละ 1 จุด ให้บริการ ที่ระดับความเร็วไม่ต่ำกว่า 30 Mbps/10 Mbps ระยะเวลาดำเนินโครงการ 12 เดือน โดยทีโอทีต้องทำให้เสร็จภายในสิ้นปีนี้ คาดครึ่งปีแรกจะติดตั้ง 4,000 หมู่บ้าน โดยช่วงแรกจะช้าเพราะมีกระบวนการจัดซื้อจัดจ้างอุปกรณ์ แต่ในครึ่งปีหลังขอให้มั่นใจว่า ทีโอทีจะทำทันและโปร่งใสแน่นอน
สำหรับพื้นที่ดำเนินการนั้น กระทรวงดีอี และสำนักงาน กสทช. ได้แต่งตั้งคณะทำงานพิจารณากำหนดพื้นที่เป้าหมายร่วมกัน โดยภาพรวมประเทศไทยมีพื้นที่ใช้บริการและมีศักยภาพเชิงพาณิชย์ในการเข้าถึงบริการอินเทอร์เน็ตความเร็วสูง 30,635 หมู่บ้าน พื้นที่ที่ยังไม่มีบริการอินเทอร์เน็ตความเร็วสูง 40,432 หมู่บ้าน ซึ่งในจำนวนนี้ ทีโอที จะเป็นผู้ดำเนินการ 24,700 หมู่บ้าน และกสทช. ดำเนินการ 15,732 หมู่บ้าน บวกกับพื้นที่ที่ไม่มีศักยภาพเชิงพาณิชย์ยากต่อการเข้าถึงอีกจำนวน3,920 หมู่บ้าน

ภาพประกอบจาก  tech.mthai
