นักวิเคราะห์มอง  ‘หุ้นไทย’  วันนี้ปริมาณการซื้อขายเบาบาง เนื่องจากอยู่ในช่วงเทศกาลปีใหม่ ชี้ มีโอกาสปรับขึ้นจากเม็ดเงินกองทุน LTF และ RMF
บรรยากาศการลงทุนในตลาดหุ้นไทยเช้าวันนี้ (27 ธ.ค.) เปิดทำการเมื่อเวลา 10.00 น. ดัชนีปรับตัวเพิ่มขึ้น 0.88 จุด แตะที่ระดับ 1,516.11 จุด ด้วยมูลค่าการซื้อขาย 717.67 ล้านบาท โดยหลักทรัพย์เพิ่มขึ้น 267 หลักทรัพย์ ลดลง 145 หลักทรัพย์ ไม่เปลี่ยนแปลง 266 หลักทรัพย์

โดย นักวิเคราะห์ บล.เอเชีย เวลท์ คาดว่า หุ้นไทยเดินหน้าต่อจากตัวเลขส่งออกเดือน พ.ย. ที่พุ่งสูงขึ้นผิดคาด และ 
แนวโน้มข้างหน้าที่จะดีอีก อย่างไรก็ตามปริมาณการซื้อขายหุ้นน่าจะเบาบางโดยเฉพาะอย่างยิ่งจากนักลงทุนต่างชาติด้วยหลายตลาดในยุโรป และเอเชียยังปิดทำการในวันนี้
ปัจจัยชี้นำทิศทางตลาดจากต่างประเทศก็มีจำกัดเพราะตลาดการเงินโลกส่วนใหญ่ปิดทำการในวันจันทร์ ขณะที่วันนี้ ครม. จะพิจารณาโครงการเชื่อมเส้นทางรถไฟระหว่างสถานีบางซื่อกับเตาปูน จากการที่นายกฯ ให้ความสำคัญอย่างมากกับโครงการดังกล่าว
ส่วนอัตราแลกเปลี่ยนเงินบาทต่อดอลลาร์สหรัฐฯ ของธนาคารกสิกรไทย ล่าสุด เมื่อเวลา 09.29 น. มีดังนี้ ดอลลาร์สหรัฐฯ รับซื้อที่ 34.71 บาท ขายออก 36.26 บาท
