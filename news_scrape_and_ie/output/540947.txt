คมนาคม จัดเต็มมอบของขวัญปีใหม่คนไทย ให้นั่งรถไฟฟ้าฟรี คืนส่งท้ายปีเก่าต้อนรับปีใหม่ ยกเว้นค่าผ่านทางพิเศษ ตั้งเป้าลดอุบัติเหตุเป็นศูนย์
รายงานข่าวแจ้งว่า วานนี้ (27 ธ.ค. 59) นายอาคม เติมพิทยาไพสิฐ รมว.คมนาคม ได้ออกมาเปิดเผยถึงแผนอำนวยความสะดวกประชาชนการเดินทาง ในช่วงเทศกาลส่งท้ายปีเก่าต้อนรับปีใหม่ 2560 ว่า

ได้สั่งการให้หน่วยงานที่เกี่ยวข้องจัดระบบขนส่งสาธารณะทุกระบบให้เพียงพอ ไม่ล่าช้า และต้องไม่มีผู้โดยสารตกค้างที่สถานีขนส่ง ซึ่งคาดว่าจะมีประชาชนเดินทางเข้า-ออก ผ่านระบบขนส่งสาธารณะรวมทั้งสิ้น 16.2 ล้านคน/เที่ยว และตั้งเป้าว่า ปีนี้จะต้องไม่มีผู้เสียชีวิตจากอุบัติเหตุบนทางด่วนและทางหลวงพิเศษระหว่างเมือง (มอเตอร์เวย์) ส่วนบนถนนโครงการคมนาคมตั้งเป้าที่จะลดจำนวนครั้งการเกิดอุบัติเหตุ จำนวนผู้เสียชีวิต และผู้บาดเจ็บลง 5% เมื่อเทียบกับปีก่อน
ทั้งนี้นายอาคม ยังได้กล่าวต่อว่า ปีนี้กระทรวงคมนาคมได้มอบของขวัญปีใหม่ให้แก่ประชาชน ด้วยการเตรียมเปิดให้ประชาชนใช้บริการรถไฟฟ้าในวันส่งท้ายปีเก่าต้อนรับปีใหม่ฟรี ทั้ง 3 ระบบ 4 เส้นทาง เริ่มตั้งแต่เวลา 12.00 น. ของวันที่ 31 ธ.ค.2559 ไปจนถึงเวลา02.00 น. ของวันที่ 1 ม.ค. 60 เพื่ออำนวยความสะดวกให้ประชาชนเดินทางไปทำกิจกรรมปีใหม่ เช่น การสวดมนต์ข้ามปี และอื่นๆ ทั้งนี้ในส่วนของ รฟม. ยังมีการยกเว้นค่าจอดรถตามแนวรถไฟฟ้าของ รฟม.ด้วย
นอกจากนี้ การทางพิเศษแห่งประเทศไทย (กทพ.) เตรียมยกเว้นค่าผ่านทางพิเศษบูรพาวิถี สายบางนา-ชลบุรี ขณะที่กรมทางหลวง (ทล.) เตรียมยกเว้นค่าธรรมเนียมผ่านทาง ทางหลวงพิเศษระหว่างเมือง หมายเลข 7 กรุงเทพฯ-ชลบุรี และ สาย 9 บางปะอิน-บางพลี เริ่มตั้งแต่เวลา 00.01 น.ของวันที่ 29 ธ.ค.-24.00 น. ของวันที่ 4 ม.ค.2560

