นักวิเคราะห์มอง  ‘หุ้นไทย’  แกว่ง Sideway up คาดว่าจะได้แรงหนุนจากราคาน้ำมันที่ปรับตัวขึ้น พร้อมให้แนวต้านที่ 1,520 – 1,527 จุด
บรรยากาศการลงทุนในตลาดหุ้นไทยเช้าวันนี้ (28 ธ.ค.) เปิดทำการเมื่อเวลา 10.00 น. ดัชนีปรับตัวเพิ่มขึ้น 4.42 จุด แตะที่ระดับ 1,521.50 จุด ด้วยมูลค่าการซื้อขาย 1,054.94 ล้านบาท โดยหลักทรัพย์เพิ่มขึ้น 292 หลักทรัพย์ ลดลง 107 หลักทรัพย์ ไม่เปลี่ยนแปลง 278 หลักทรัพย์

นายถนอมศักดิ์ สหรัตน์ชัย ผู้ช่วยกรรมการผู้จัดการและหัวหน้าฝ่ายวิจัย บล.เคที ซีมิโก้  กล่าวว่า ตลาดหุ้นไทยเช้านี้แกว่ง Sideway up คาดว่าจะได้แรงหนุนจากราคาน้ำมันที่ปรับตัวขึ้น และยังได้อานิสงส์จากเม็ดเงินของกองทุนรวมหุ้นระยะยาว ( LTF) และกองทุนรวมเพื่อการเลี้ยงชีพ (RMF) ด้วย หลังจากที่เมื่อวานนี้ เริ่มเห็นแรงซื้อจากกองทุนในประเทศเข้ามา
สำหรับกลยุทธ์แนะนำเล่นหุ้นพื้นฐานดี และมีปันผล ด้านตลาดหุ้นภูมิภาคเอเชียเช้านี้เคลื่อนไหวทั้งในแดนบวก-ลบ พร้อมให้แนวรับ 1,515 – 1,505 จุด ส่วนแนวต้าน 1,520 – 1,527 จุด ส่วนอัตราแลกเปลี่ยนเงินบาทต่อดอลลาร์สหรัฐ ของธนาคารกสิกรไทย ล่าสุด เมื่อเวลา 07.55 น. มีดังนี้ ดอลลาร์สหรัฐฯ รับซื้อที่ 34.71 บาท ขายออก 36.26 บาท

