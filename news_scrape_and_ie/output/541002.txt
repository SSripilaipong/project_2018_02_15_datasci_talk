ปตท. ร่วมกับ กระทรวงแรงงาน เปิดโครงการตรวจสภาพรถฟรีช่วง  ปีใหม่  ย้ำไม่ขึ้นราคาน้ำมันหน้าสถานีบริการ
นายอรรถพล ฤกษ์พิบูลย์ รองกรรมการผู้จัดการใหญ่หน่วยธุรกิจน้ำมัน บริษัท ปตท. จำกัด (มหาชน)  เปิดเผยว่า บริษัท ปตท. ร่วมกับ กรมพัฒนาฝีมือแรงงาน กระทรวงแรงงาน โดย  พล.อ.เจริญ นพสุวรรณ ผู้ช่วยรัฐมนตรีประจำกระทรวงแรงงาน  เปิดโครงการ ตรวจสภาพรถฟรี ขับขี่ปลอดภัยจากใจกระทรวงแรงงาน สถานีบริการน้ำมัน ปตท. ร.1 รอ. ถ.วิภาวดีรังสิต กทม.

ทั้งนี้ เพื่อเพิ่มความปลอดภัยก่อนออกเดินทางตลอดการท่องเที่ยวในช่วงวันหยุดเทศกาลปีใหม่ โดย ปตท. สนับสนุนน้ำมันหล่อลื่นสำหรับเปลี่ยนถ่ายให้แก่ประชาชนที่ใช้รถเบนซิน และรถดีเซลฟรี จำนวน 1,000 ลิตร แบ่งเป็นน้ำมันหล่อลื่นสำหรับรถเบนซินจำนวน 360 ลิตร
นอกจากนี้ ศูนย์บริการ FIT Auto อีก 24 สาขา ในเขตกรุงเทพฯ และปริมณฑล 13 สาขา รวมถึงต่างจังหวัด 11 สาขา ของ ปตท. ยังเปิดให้บริการตรวจเช็คสภาพเครื่องยนต์ และให้บริการปะยางแบบไยไหมฟรี ตั้งแต่วันนี้ถึง 31 มกราคม 2560 อีกด้วย ทั้งนี้ สามารถสอบถามข้อมูลที่ PTT Contact Center โทรศัพท์ 1365 ตลอด24 ชั่วโมง หรือ www.pttmap.com
อย่างไรก็ตาม ปตท. จะไม่ปรับขึ้นราคาขายปลีกผลิตภัณฑ์เชื้อเพลิงหน้าสถานีบริการน้ำมัน อีกทั้งสามารถแวะซื้อข้าวสารจากมือชาวนาเพื่อเป็นของขวัญ หรือของฝากปีใหม่ในสถานีบริการที่ร่วมโครงการกว่า 800 แห่ง ซึ่งในช่วง 2 เดือนที่ผ่านมา ปตท. ช่วยเหลือชาวนาให้จำหน่ายข้าวสารได้แล้วกว่า 2,000 ตัน และสุดท้ายนี้ขอให้ประชาชนเดินทางท่องเที่ยวอย่างมีความสุขถึงจุดหมายปลายทางโดยสวัสดิภาพทุกเส้นทาง
