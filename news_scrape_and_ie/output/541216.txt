ท่าอากาศยานสุวรรณภูมิ เปิดให้ผู้โดยสารจอดรถฟรีที่ลานจอดรถระยะยาว ช่วงเทศกาลปีใหม่ 2560
นายศิโรตม์ ดวงรัตน์ ผู้อำนวยการท่าอากาศยานสุวรรณภูมิ บริษัท ท่าอากาศยานไทย จำกัด (มหาชน) (ทอท.)  เปิดเผยว่า เพื่อเป็นของขวัญปีใหม่ให้กับผู้ใช้บริการ จึงได้มีนโยบายยกเว้นค่าจอดรถให้ผู้โดยสารที่เดินทางตั้งแต่วันที่ 31 ธันวาคม 2559 เวลา 00.01 น. ถึงวันที่ 3 มกราคม 2560 เวลา 24.00 น. ณ บริเวณลานจอดรถระยะยาวโซน C

ซึ่งสามารถรองรับรถยนต์ได้ 718 คัน อีกทั้งยังได้จัดรถ Shuttle Bus สายพิเศษ จำนวน 2 คัน เพื่อให้บริการรับ-ส่งผู้โดยสารฟรี ทุกๆ 15 นาที ระหว่างบริเวณลานจอดรถยนต์ระยะยาวโซน C กับอาคารผู้โดยสาร นอกจากนี้ ทสภ. ยังได้เตรียมพื้นที่จอดรถสำรองไว้อีก 1 แห่ง บริเวณด้านข้างโรงแรมโนโวเทลสุวรรณภูมิ ซึ่งสามารถรองรับรถยนต์ได้ประมาณ 450 คัน
สำหรับการยกเว้นค่าบริการจอดรถยนต์ที่ลานจอดรถระยะยาวโซน C ในครั้งนี้ จะช่วยอำนวยความสะดวกและสร้างความพึงพอใจให้กับผู้ใช้บริการ ทั้งนี้ได้ขอความร่วมมือผู้โดยสารให้เผื่อเวลาเดินทางให้เร็วกว่าปกติ โดยหากเดินทางระหว่างประเทศ ให้เผื่อเวลาล่วงหน้าอย่างน้อย 3 ชั่วโมง ก่อนเวลาเครื่องบินออก และอย่างน้อย 2 ชั่วโมง
สำหรับเที่ยวบินภายในประเทศ เพื่อป้องกันการพลาดเที่ยวบิน นอกจากนี้เพื่อเป็นของขวัญต้อนรับปีพุทธศักราช 2560 ตั้งแต่วันที่ 1 มกราคม 2560 เป็นต้นไป จะไม่คิดค่าบริการสำหรับผู้นำรถยนต์เข้าจอดในอาคารจอดรถและลานจอดรถของ ทสภ. ไม่เกิน 15 นาที อีกด้วย
