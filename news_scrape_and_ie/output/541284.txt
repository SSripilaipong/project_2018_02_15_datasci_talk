jobsDB  เผย บริษัทอุตสาหกรรมยานยนต์ให้โบนัสพนักงานมากสุด ด้านผู้บริหารระดับสูงอุปกรณ์ไฟฟ้าและอิเล็กทรอนิกส์ได้การันตีโบนัส 10 เดือน
รายงานข่าวแจ้งว่า วานนี้ (28 ธ.ค. 59) บริษัท จัดหางานจ๊อบส์ดีบี ได้มีการเปิดเผยข้อมูลหลังทำการสำรวจความคิดเห็นเรื่องการจ่ายโบนัส จากผู้หางานที่เป็นสมาชิกของ jobsDB จำนวน 642 ราย ช่วงเดือนพฤศจิกายน 2559 พบว่า

พนักงานระดับปฏิบัติการ และระดับหัวหน้างาน ได้รับโบนัสแบบพิจารณาตามผลงานมากที่สุด คือ 4.15 เดือน และ 4.12 เดือน ตามลำดับ ในขณะที่ผู้บริหารระดับสูง 3.96 เดือน และผู้บริหารระดับกลาง 3.89 เดือน ในส่วนของการได้รับโบนัสแบบการันตี พนักงานในระดับหัวหน้างาน ได้โบนัสสูงสุด 2 เดือน ผู้บริหารระดับกลาง 1.99 เดือน พนักงานระดับปฏิบัติการ 1.82 เดือน และผู้บริหารระดับสูง 0.96 เดือน
โดยอุตสาหกรรมที่มีการจ่ายโบนัสมากที่สุด ได้แก่ อุตสาหกรรมยานยนต์มีการจ่ายโบนัสสูงสุด เฉลี่ย 2.35 เดือน, 
บริการด้านการเงินได้ 1.39 เดือน และอุตสาหกรรมเคมี ปิโตรเคมี พลาสติก กระดาษ ได้ 1.35 เดือน
ขณะที่การจ่ายโบนัสให้กับผู้บริหารระดับสูง พบว่างานอุปกรณ์ไฟฟ้าและอิเล็กทรอนิกส์การันตีจ่ายถึง 10 เดือน ตามมาด้วยงานการค้าและกระจายสินค้าที่จ่ายโบนัสเฉลี่ย 4 เดือน ขณะที่งานวิศวกรรม ค้าส่งและค้าปลีก รวมไปถึงงานการผลิต จ่ายโบนัสพนักงาน 3 เดือน
ซึ่ง จากการสำรวจการใช้โบนัสของพนักงาน พบว่า 31% ของผู้ตอบแบบสำรวจนำไปลงทุน  29% บอกว่าเก็บไว้เป็นเงินออม  และ 1 ใน 4 ของผู้ตอบแบบสำรวจ จะนำไปชำระหนี้และบัตรเครดิต และอีก 11% นำไปซื้อของขวัญให้ตนเองและคนสำคัญ
ด้านนางสาวนพวรรณ จุลกนิษฐ กรรมการผู้จัดการ บริษัท จัดหางาน จ๊อบส์ ดีบี (ประเทศไทย) กล่าวว่า การสำรวจการจัดอันดับการจ่ายเงินโบนัสให้กับพนักงานของแต่ละอุตสาหกรรมครั้งนี้ ก็เพื่อเป็นข้อมูลไว้ให้ผู้หางานและพนักงาน นำมาใช้ประกอบการตัดสินใจเลือกทำงานในองค์กร และอุตสาหกรรมต่างๆ นั่นเอง


ภาพ และข้อมูลจาก  jobsdb
