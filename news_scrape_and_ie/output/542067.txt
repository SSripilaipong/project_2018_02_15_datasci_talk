กระทรวงพาณิชย์ เผย  เงินเฟ้อ  ธ.ค.59 ปรับตัวสูงสุดรอบ 25 เดือน โต 1.13% ทั้งปี 0.19% คาด ปี 60 อยู่ที่ 1.5-2%
นางสาวพิมพ์ชนก วอนขอพร ผู้อำนวยการสำนักงานนโยบายและยุทธศาสตร์การค้า หรือ สนค. กระทรวงพาณิชย์  เปิดเผยถึงดัชนีราคาผู้บริโภคทั่วไป หรือ อัตราเงินเฟ้อของประเทศ ในช่วงเดือน ธ.ค. 2559 ว่า อัตราเงินเฟ้อมีการขยายตัวร้อยละ 1.13 ซึ่งเป็นการขยายตัวสูงสุดในรอบ 25 เดือน ในขณะที่อัตราเงินเฟ้อเฉลี่ยในปี 2559 ขยายตัวร้อยละ 0.19 ซึ่งอยู่กรอบ ร้อยละ 0-1

นอกจากนี้ ทาง สนค. ได้ประมาณการอัตราเงินเฟ้อ ในปี 2560 อยู่ที่ร้อยละ 1.5 – 2 ภายใต้สมมติฐานที่การขยายตัวทางเศรษฐกิจขยายตัวได้ร้อยละ 3 ถึง 3.5 ราคาน้ำมันดิบดูไบ ที่ 45 ถึง 55 เหรียญสหรัฐฯ ต่อบาร์เรล และอัตราแลกเปลี่ยน 35.5 – 37.5 บาทต่อดอลลาร์สหรัฐฯ
อย่างไรก็ตาม คาดว่า ปัจจัยที่จะมีผลต่ออัตราเงินเฟ้อในปี 2560 คือ ราคาน้ำมันดิบในตลาดโลกที่มีแนวโน้มปรับตัวสูงขึ้นกระทบต่อราคาขายปลีกน้ำมันเชื้อเพลิงในประเทศ รวมถึงค่าเงินบาทที่อ่อนค่าลง ส่งผลกระทบต่อความสามารถในการแข่งขันของภาคการส่งออกและต้นทุนการนำเข้าสินค้าวัตถุดิบของไทย
