กระทรวงพาณิชย์  เดินหน้าเอาผิดคนโพสต์คลิปข้าวหอมมะลิปลอม ส่อเจตนาทำลายชื่อเสียงข้าวไทย เตรียมนำหารือใน นบข. 6 ม.ค. นี้
นางดวงพร รอดพยาธิ์ อธิบดีกรมการค้าต่างประเทศ กระทรวงพาณิชย์  กล่าวถึงกรณีมีการเผยแพร่คลิปข้าวหอมมะลิไทยทางโซเชียลมีเดีย ว่า กรมฯ ได้หารือกับบริษัทผู้ส่งออกข้าวแบรนด์ดังกล่าวเรียบร้อยแล้ว พบว่า ข้าวหอมมะลิที่ถูกส่งออกไปยังสหรัฐอเมริกาล็อตดังกล่าว ผ่านการตรวจสอบตามมาตรฐานชัดเจน โดยไทยมีระบบการกำกับดูแลที่ได้มาตรฐาน สามารถตรวจสอบย้อนกลับได้ จึงเป็นไปไม่ได้ที่จะมีการปลอมปนข้าวหลุดออกไป ( อ่านข่าว : แหม่มสาว อ้างเจอ ‘ข้าวไทยปลอม’ มีพลาสติกเจือปน ด้าน อ.เจษฯ ยันไม่มีจริง !! )

ทางด้านผู้นำเข้ายินดีให้ความร่วมมือกับกรมฯ ในการตรวจสอบที่มาที่ไป และเจตนาของผู้ที่เผยแพร่คลิปดังกล่าว เบื้องต้นทราบว่า มาจากชุมชนชาวเอเชียในสหรัฐฯ และโพสต์ลงโซเชียลมีเดีย ซึ่งส่อเจตนาว่าเป็นการจงใจทำลายชื่อเสียงข้าวไทย เนื่องจากข้าวที่ถูกนำไปเผยแพร่เป็นข้าวเกรดพรีเมี่ยมจากประเทศไทย ที่ทำตลาดในสหรัฐอเมริกามานาน เป็นแบรนด์อันดับ 1 ที่ผู้บริโภคไว้วางใจ
โดยกรมฯ จะประสานไปยังกระทรวงดิจิทัลเพื่อเศรษฐกิจและสังคม หรือ DE ว่า จะหยุดการเผยแพร่คลิปดังกล่าวได้อย่างไร เพราะเป็นการบิดเบือนข้อเท็จจริง รวมทั้งจะมีการหารือในที่ประชุมคณะกรรมการนโยบายบริหารจัดการข้าว หรือ นบข. วันที่ 6 มกราคมนี้ ด้วย เพื่อเอาผิดให้ถึงที่สุด
