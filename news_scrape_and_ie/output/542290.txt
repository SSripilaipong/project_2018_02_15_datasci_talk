โบรก คาด อาจมีแรงขายทำกำไรหลังหุ้นไทยทะยานขึ้นต่อเนื่อง ชี้ เฟดมีแนวโน้มขึ้นดอกเบี้ยค่อยเป็นค่อยไป
นักวิเคราะห์  บล.เคที ซีมิโก้  ระบุ ตลาดหุ้นไทยยังมองเป็นบวกอยู่ เพียงแต่ระหว่างทางอาจจะย่อตัวลงจากแรงขายทำกำไร หลังจากที่ดัชนีฯ ได้ปรับตัวขึ้นไปมากพอควรแล้ว เนื่องจากรายงานผลการประชุมของธนาคารกลางสหรัฐฯ (เฟด) ได้ออกมาแสดงให้เห็นว่า เฟดจะปรับขึ้นอัตราดอกเบี้ยแบบค่อยเป็นค่อยไป

ส่งผลให้เงินดอลลาร์สหรัฐฯ อ่อนค่าลง และราคาสินค้าโภคภัณฑ์ (Commodity) ก็ปรับตัวขึ้นมาได้ ซึ่งวันนี้อาจได้เห็นกลุ่ม Commodity เข้ามาหนุนตลาดฯ อย่างไรก็ดี ให้ติดตามตัวเลขการจ้างงานของสหรัฐฯ ในคืนวันศุกร์นี้ ส่วนตัวเลขเงินเฟ้อของไทยที่ปรับตัวสูงขึ้น แต่ก็ยังอยู่ในกรอบที่กำหนดไว้
ทั้งนี้ วันนี้อาจเป็นวันแรกที่ทางกองทุนรวมหุ้นระยะยาว (LTF) จะขายบางส่วนออกมา ซึ่งเฉลี่ยรอบนี้ที่จะขายออกมาก็ประมาณ 5 – 6 พันล้านบาท แต่ตลาดฯ ก็ยังมี Upside เพียงแต่อาจมีแรงขายทำกำไรออกมาบ้าง พร้อมให้แนวรับ 1,558 – 1,550 จุด ส่วนแนวต้าน 1,570 – 1,580 จุด
