กรมป่าไม้  เดินหน้าเพิ่มพื้นที่ป่าเศรษฐกิจ 22 ล้านไร่ พร้อมส่งเสริมให้มีการปลูกสวนป่าภายนอกพื้นที่ป่า
นายประลอง ดำรงค์ไทย รองอธิบดีกรมป่าไม้  กล่าวในการสัมมนาอุตสาหกรรมไม้เศรษฐกิจ ขับเคลื่อนประเทศไทย 4.0 สู่การพัฒนาที่ยั่งยืน ว่า เพื่อให้การจัดการและพัฒนาทรัพยากรป่าไม้สามารถกระทำได้โดยต่อเนื่องในระยะยาว และสอดประสานกับแผนพัฒนาเศรษฐกิจและสังคมแห่งชาติ ฉบับที่ 12 กรมป่าไม้จึงกำหนดให้มีพื้นที่ป่าเฉลี่ย 40% ของพื้นที่ประเทศ หรือ 128 ล้านไร่ ภายในระยะเวลา 20 ปี

โดยแบ่งเป็น ป่าเพื่อการอนุรักษ์ ซึ่งกำหนดไว้เพื่ออนุรักษ์สิ่งแวดล้อม ดิน น้ำ พันธุ์พืช พันธุ์สัตว์หายาก และป้องกันภัยธรรมชาติที่อาจเกิดขึ้น ในอัตรา 25% หรือ 80 ล้านไร่ รวมถึงป่าเศรษฐกิจ ที่กำหนดไว้เพื่อผลิตไม้และของป่า เพื่อประโยชน์ทางเศรษฐกิจ ในอัตรา 15% หรือ 48 ล้านไร่

นายประลอง  กล่าวต่อว่า ขณะนี้มีพื้นที่ป่าเศรษฐกิจทั้งหมด 26 ล้านไร่ กรมป่าไม้จึงจำเป็นต้องเพิ่มพื้นที่ป่าเศรษฐกิจอีก 22 ล้านไร่ โดยจะฟื้นฟูพื้นที่เสื่อมโทรม โดยเฉพาะเขาหัวโล้น 14 ล้านไร่ และส่งเสริมให้มีการปลูกสวนป่าภายนอกพื้นที่ป่า หรือบนพื้นที่ที่มีเอกสารสิทธิ์ราว 8 ล้านไร่ ไม่ว่าจะเป็นการสนับสนุนกล้าไม้ การสนับสนุนเงินอุดหนุน และกิจกรรมส่งเสริมด้านต่าง ๆ ทั้งการเสริมสร้างความเข้มแข็งของเครือข่ายผู้ปลูกสวนป่า หรือการฝึกอบรมเจ้าหน้าที่และเกษตรกร
