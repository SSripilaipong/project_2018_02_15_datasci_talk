บล.ไอร่า มอง  ‘หุ้นไทย’  ยังแกว่ง Sideway ภายใต้ตลาดต่างประเทศที่เคลื่อนไหวไร้ทิศทาง
นักวิเคราะห์  บล.ไอร่า จำกัด  เปิดเผยแนวโน้มการลงทุนในตลาดหุ้นไทยวันนี้ (6 ม.ค.) ว่า ทิศทางตลาดยังแกว่งตัว Sideway ภายใต้ตลาดต่างประเทศ ที่เคลื่อนไหวไร้ทิศทาง มีทั้งแดนบวกและแดนลบ หลังสหรัฐฯ เปิดเผยตัวเลขการจ้างงานภาคเอกชน ล่าสุด เพิ่มขึ้นแต่ต่ำกว่าที่คาด

อย่างไรก็ตาม คาดภาพรวมตลาดฯ ยังมีโอกาสปรับขึ้นจากหุ้นกลุ่มพลังงาน ที่ได้รับปัจจัยบวกจาก ราคาน้ำมันที่ปรับขึ้นต่อเนื่อง จากระดับเฉลี่ยประมาณ 41 – 42 USD เมื่อปี 59 โดยล่าสุดทั้ง WTI, Brent และ Dubai เฉลี่ยอยู่ที่ ประมาณ 54 – 55 USD และ Fund Flow โดยต่างชาติยังซื้อสุทธิต่อเนื่องจากช่วงปลายปีที่ผ่านมา อีกกว่า 2,900 ล้านบาท
รวมถึงมุมมองของเฟดที่มีต่อแนวโน้มเศรษฐกิจ และตลาดแรงงานของสหรัฐฯ ขณะที่คาดหลังการเข้ารับตำแหน่งของทรัมป์อย่างเป็นทางการ (20/1/60) คาดยังมีแผนกระตุ้นเศรษฐกิจต่อเนื่องผ่านนโยบายการคลัง ซึ่งคาดสามารถรองรับกับการขึ้นอัตราดอกเบี้ยของเฟด อย่างไรก็ตาม คาดตลาดส่วนใหญ่รับรู้ประเด็นการขึ้นอัตราดอกเบี้ยดังกล่าวไปบ้างแล้ว
ทางด้านประเด็นในประเทศ คาดยังมีมุมมองที่ดีต่อแนวโน้มเศรษฐกิจในปี 60 ภายใต้การลงทุนของภาครัฐ ที่ได้แรงขับจากการลงทุนโครงสร้างพื้นฐาน (รายได้เกษตรกรที่คาดปรับตัวดีขึ้นตามราคาสินค้าโภคภัณฑ์ในตลาดโลก และสถานการณ์ภัยแล้งที่มีแนวโน้มผ่อนคลายลง
รวมถึงการส่งออกปรับตัวดีขึ้นจากเศรษฐกิจประเทศคู่ค้าที่เริ่มมีแนวโน้มขยายตัวดีขึ้น รวมถึงค่าเงินบาทที่มีแนวโน้มอ่อนค่า และจำนวนนักท่องเที่ยวต่างประเทศที่เข้ามาท่องเที่ยวในประเทศไทย ซึ่งคาดว่าทั้งปี 60 อยู่ที่ 37.2 ล้านคน
