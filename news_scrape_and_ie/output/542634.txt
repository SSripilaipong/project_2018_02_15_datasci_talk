ดีแทค  ห่วงใยวิกฤติน้ำท่วมภาคใต้ ออกมาตรการเยียวยา มอบสิทธิ์โทรฟรี-เลื่อนวันชำระเงิน ให้ลูกค้าในพื้นที่ประสบภัย 8 จังหวัด 36 อำเภอ
บริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือ ดีแทค  เปิดเผยว่า ตามที่หลายพื้นที่ของจังหวัดภาคใต้ในประเทศไทยได้ประสบวิกฤติภัยน้ำท่วมอย่างหนัก ทางดีแทคได้เฝ้าติดตามสถานการณ์อย่างใกล้ชิด 24 ชั่วโมง โดยดีแทคห่วงใยลูกค้าและประชาชนในพื้นที่ภาคใต้ที่ได้รับความเดือดร้อน

เร่งออกมาตรการช่วยเยียวยาและอำนวยความสะดวกแก่ลูกค้าทั้งเติมเงินและรายเดือนที่ประสบภัยน้ำท่วมอย่างหนักใน 8 จังหวัด 36 อำเภอที่ภาคใต้ คือ จ.ตรัง สุราษฎร์ธานี นครศรีธรรมราช พัทลุง สงขลา ปัตตานี นราธิวาส และ ยะลา โดยดีแทคจะแจ้งให้ลูกค้าทราบผ่านทาง SMS
ลูกค้าดีแทคแบบเติมเงิน ทาง ดีแทคขอมอบสิทธิ์โทรฟรีทุกเครือข่าย 50 นาที ใช้ได้นาน 30 วัน โดยลูกค้าสามารถกด *222*123# เพื่อตอบรับสิทธิ์โทรฟรีนี้ ได้ตั้งแต่วันที่ 7 ม.ค. – 11 ม.ค. 60 และเมื่อกดรับสิทธิ์แล้วจะได้รับ SMS ยืนยัน สามารถใช้งานได้นาน 30 วัน
ขณะที่ ลูกค้าดีแทคแบบรายเดือน ทางดีแทคได้เลื่อนวันชำระเงินโดยอัตโนมัติให้แก่ลูกค้าที่ประสบภัยน้ำท่วมอย่างหนักในพื้นที่ 8 จังหวัด 36 อำเภอ เป็นระยะเวลา 15 วัน หรือ จนถึง 21 ม.ค. 60
สำหรับการดูแลสถานีฐานและโครงข่ายในทุกพื้นที่ภาคใต้ ที่ได้รับผลกระทบจากภัยน้ำท่วมอย่างหนักในขณะนี้ ดีแทคได้จัดตั้งทีมงานเฉพาะกิจเร่งตรวจสอบทุกพื้นที่ตามมาตรการรองรับเหตุฉุกเฉินและดำเนินไปตามแผนรองรับภัยพิบัติเพื่อให้บริการได้อย่างดีที่สุด
