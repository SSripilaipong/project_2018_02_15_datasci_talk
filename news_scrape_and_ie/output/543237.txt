สรรพากร  แจง กรณีการคืนเงินภาษีผ่านระบบพร้อมเพย์ หลังพบผู้ร้องเรียนสื่อสังคมออนไลน์ ชี้ เกิดจากความผิดพลาดในการส่งข้อความ SMS
ตามที่กรมสรรพากรได้ประชาสัมพันธ์ให้ผู้เสียภาษีสมัครใช้บริการพร้อมเพย์ (Prompt Pay)  โดยลงทะเบียนสมัครด้วยเลขบัตรประชาชน 13 หลัก ผูกไว้กับบัญชีธนาคารที่ต้องการ เพื่อประโยชน์ในการได้รับคืนเงินภาษีได้เร็วขึ้น ปรากฏว่ามีผู้ร้องเรียนในสื่อสังคมออนไลน์เมื่อวันที่ 9 มกราคม 2560 ว่า ได้รับข้อความ SMS จากกรมสรรพากรแจ้งคืนภาษีเข้าบัญชีพร้อมเพย์แล้ว แต่เมื่อตรวจสอบยังไม่มีเงินเข้าบัญชีแต่อย่างใด

ล่าสุด  นายสมชาย แสงรัตนมณีเดช รองอธิบดีกรมสรรพากร  ในฐานะโฆษกกรมสรรพากร ชี้แจงว่า กรณีดังกล่าวเกิดจากความผิดพลาดในการส่งข้อความ SMS เนื่องจากเป็นขั้นตอนการคืนเงินภาษีแบบใหม่ ซึ่งอาจมีความคลาดเคลื่อน อย่างไรก็ตาม กรมสรรพากรขอยืนยันว่า ระบบพร้อมเพย์ไม่ได้ก่อให้เกิดปัญหาในการคืนภาษีแต่อย่างใด
และกรณีนี้เกิดจากขั้นตอนในการส่ง SMS ผิดพลาดเท่านั้น และผู้ขอคืนภาษีรายดังกล่าวได้รับคืนเงินภาษีเข้าบัญชีเงินฝากเรียบร้อยแล้วในเช้าวันที่ 10 มกราคม 2560 และไม่ว่าผู้ขอคืนภาษีจะผูกบัญชีพร้อมเพย์ไว้กับธนาคารใด เมื่อได้รับการอนุมัติคืนภาษีแล้ว ก็จะได้รับเงินคืนเข้าบัญชีในเวลาที่ไม่แตกต่างกันแต่อย่างใด สำหรับผู้ที่มีข้อสงสัยสามารถสอบถามเพิ่มเติมได้ที่สำนักงานสรรพากรพื้นที่ทุกพื้นที่ และศูนย์สารนิเทศสรรพากร โทร.1161
