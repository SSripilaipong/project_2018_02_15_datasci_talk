สุดเจ๋ง! นักศึกษามหาวิทยาลัยศิลปากร ผุดไอเดีย ‘ตุงหู’ เครื่องประดับต่างหู สินค้าประยุกต์จากภูมิปัญญาภาคเหนือ
เรียกได้ว่าปัจจุบันสินค้าธรรมดาในตลาดอยู่ยากขึ้นทุกวัน เนื่องจากสินค้าไอเดียบรรเจิดแปลกใหม่ มีมาให้แข่งขันในตลาดธุรกิจค่อนข้างสูง ทำเอาคนที่อยากลองค้าขายลงทุนต้องคิดหนักไปตามๆ กัน แต่วันนี้เรามีอีกหนึ่งสินค้าไอเดียสุดเจ๋งมานำเสนอ  ‘ตุงหู’   สินค้าได้รับแรงบันดาลใจจากชุมชนท้องถิ่นภาคเหนือ มาทำเป็นของที่ระลึกได้อย่างลงตัว

วันนี้ทีมข่าว  MThai News  ได้มีโอกาสสัมภาษณ์ ‘โบว์ สิริกร วินิจชัยนันท์’ นักศึกษาชั้นปีที่ 3 คณะมัณฑนศิลป์ ภาควิชาออกแบบนิเทศศิลป์ เจ้าของผลงานสินค้า ‘ตุงหู’ ต่างหูไอเดียเก๋ประยุกต์จาก ‘ตุง’ ศิลปะล้านนา ของดีภาคเหนือ เพิ่งเปิดตัวไป เมื่อ 6-8 ม.ค.ที่ผ่านมา หลังการท่องเที่ยวแห่งประเทศไทยสนับสนุน ให้ทุนผลิตจริง เพื่อออกบูทงาน “Art inspired ศิลปะบันดาลใจ”

‘โบว์ สิริกร’  เผยถึงที่มาของผลงานสินค้า  ‘ตุงหู’   ของที่ระลึกภาคเหนือว่า ผลงานนี้เป็นส่วนหนึ่งในวิชาออกแบบศิลปะไทยเพื่อการออกแบบนิเทศศิลป์ ซึ่งอาจารย์ได้ให้โจทย์ออกแบบของที่ระลึกจังหวัดหรือชุมชน กระทั่งนำผลงานมาส่งอาจารย์ อาจารย์นำผลงานของตนเองและเพื่อนๆ โพสต์ลงโซเชียล มีคนชื่นชอบ นำไปแชร์ต่อกันเป็นจำนวนมาก ทำให้ทาง ททท.เห็นแวว ให้ทุนมาลงมือทำสินค้าจริง ขายในงานดังกล่าว ซึ่งกระแสตอบรับดีเกินคาด
‘ตุงหู’  หลายคนอาจจะงงว่ามันคือสินค้าอะไร แท้จริงแล้วก็คือเครื่องประดับ’ต่างหู’ ซึ่งไม่ใช่ต่างหูธรรมดา แต่ทำจาก  ‘ตุง’  ของดีเอกลักษณ์ของภาคเหนือนั่นเอง งานนี้เจ้าตัวได้เผยถึงแรงบันดาลใจสร้างไอเดียเก๋ด้วยว่า
“ส่วนตัวเป็นคนเชียงใหม่ จึงอยากทำของที่ระลึกจังหวัด เลยได้ลองค้นหาข้อมูลอะไรที่เป็นเอกลักษณ์ พบว่า ตุงเป็นเอกลักษณ์ของภาคเหนือ เป็นธงที่ใช้ในงานมงคลประดับตกแต่งบ้านได้ จึงนำตุงประเภทนี้มาดีไซน์ใหม่ให้เป็นของที่เล็กลง สร้างคุณค่าให้เป็นของมงคลที่พกติดตัวได้”

ถือเป็นผลงานของที่ระลึกดีๆ จากนักศึกษาไทยที่ควรสนับสนุน เพื่อต่อยอดเป็นอย่างมาก สำหรับคนที่สนใจอยากได้ต่างหูมีสไตล์เป็นของตัวเองแบบนี้ สามารถติดตามได้ทางอินสตาแกรม  @toonghoo

