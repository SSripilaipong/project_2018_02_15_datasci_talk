ศูนย์วิจัยทองคำ เผย แนวโน้มราคาทองต้นปี 60 สดใส ปีใหม่ – ตรุษจีน หนุน คาดอยู่ในกรอบ 19,001 – 20,500 บาท
ดร.พิบูลย์ฤทธิ์ วิริยะผล ผู้อำนวยการศูนย์วิจัยทองคำ  เปิดเผยว่า ดัชนีความเชื่อมั่นราคาทองคำเดือนมกราคม 2560 อยู่ที่ระดับ 59.63 จุด โดยราคากลับขึ้นมาเป็นเชิงบวกอีกครั้ง จากระดับ 30.04 จุด ในเดือนธันวาคม ปี 2559 ถือเป็นการปรับตัวขึ้นมากถึง 29.59 จุด หรือปรับขึ้นกว่า 98.50% แสดงให้เห็นถึงความเชื่อมั่นต่อราคาทองที่น่าจะปรับตัวเพิ่มขึ้นในเดือนแรกของปี 2560

โดยปัจจัยเชิงบวกที่ส่งผลต่อราคาทองคำ คือ ความไม่แน่นอนของเศรษฐกิจโลก แรงซื้อเก็งกำไร ตามด้วยการซื้อขายตามเทศกาลช่วงปีใหม่และตรุษจีน การอ่อนค่าของค่าเงินบาท และความต้องการซื้อสินทรัพย์ที่ปลอดภัย ส่วนดัชนีความเชื่อมั่นราคาทองคำในระยะ 3 เดือนข้างหน้า ปรับตัวเพิ่มขึ้นเล็กน้อยเช่นกัน
ทั้งนี้ ผู้ประกอบกิจการค้าทองคำรายใหญ่มีมุมมองราคาทองเดือนมกราคม 2560 โดยกรอบราคาช่วงต่ำสุดให้น้ำหนักบริเวณ 1,111 – 1,130 ดอลลาร์สหรัฐฯ ต่อออนซ์ กรอบช่วงราคาสูงสุดให้น้ำหนักบริเวณ 1,181 – 1,200 ดอลลาร์สหรัฐฯ ต่อออนซ์
ด้านราคาทองคำแท่งในประเทศ ความบริสุทธิ์ 96.5% กรอบช่วงราคาต่ำสุดให้น้ำหนักที่บริเวณ 19,001 – 19,500 บาททองคำต่อน้ำหนัก 1 บาท กรอบช่วงราคาสูงสุดให้น้ำหนักที่บริเวณ 20,001 – 20,500 บาทต่อทองคำต่อน้ำหนัก 1 บาท
