การรถไฟ เผย น้ำท่วมภาคใต้ทำระบบอาณัติสัญญาณและรางเสียหาย 1,300 ล้านบาท เล็งชงคมนาคมของบกลางซ่อม
นายวุฒิชาติ กัลยาณมิตร ผู้ว่าการการรถไฟแห่งประเทศไทย  เปิดเผยถึงสถานการณ์น้ำท่วมในเส้นทางรถไฟภาคใต้ จนส่งผลกระทบต่อเส้นทางการให้บริการ ว่า ได้สั่งการให้เจ้าหน้าที่ทำการสำรวจเส้นทางตั้งแต่จังหวัดประจวบคีรีขันธ์ลงไปจนถึงจังหวัดตรัง

ซึ่งพบว่ามีความเสียหายจากเหตุดังกล่าว ทั้งเรื่องของระบบอาณัติสัญญาณและระบบราง รวมแล้วประมาณ 1,300 ล้านบาท โดยทางการรถไฟ ได้เตรียมนำเรื่องเสนอกระทรวงคมนาคม เพื่อของบประมาณกลางเพิ่มเติมในการฟื้นฟูหลังจากสถานการเข้าสู่ภาวะปกติ
อย่างไรก็ตาม เชื่อว่าหากในช่วงวันที่ 16 – 18 มกราคมนี้ ตามที่ กรมอุตุนิยมวิทยา ได้มีการประกาศว่าจะมีฝนตกในพื้นที่ภาคใต้นั้น หากปริมาณฝนที่ตกลงมาไม่มากนัก รวมถึงไม่มีปริมาณมวลน้ำมาไหลเพิ่มเติม คาดว่าภายใน 10 วัน ทางเจ้าหน้าที่จะเข้าพื้นที่ซ่อมแซมเบื้องต้น และจะสามารถเปิดเดินรถเส้นทางภาตใต้ได้ครบทุกเส้นทาง ซึ่งปัจจุบันการรถไฟฯ เปิดเดินรถได้ถึงสถานนีชุมทางทุ่งสง จ.นครศรีธรรมราช เท่านั้น
