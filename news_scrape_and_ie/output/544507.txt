สมาคมการค้าผู้ประกอบการเคเบิลทีวี ร้อง กสทช. ช่วยค่าใช้จ่าย Must carry ให้กับเคเบิลท้องถิ่นด้วย ชี้ เพื่อให้เกิดความเป็นธรรม และเสมอภาค
นายพสิฐ อชิรสวัสดิ์ นายกสมาคมการค้าผู้ประกอบการเคเบิลทีวี  พร้อมด้วยตัวแทนสมาคมเคเบิลทีวีแห่งประเทศไทย เดินทางยื่นหนังสือร้องเรียนถึง ประธานกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) โดยมี  นางสาวสุภิญญา กลางณรงค์ คณะกรรมการ กสทช.  เป็นตัวแทนรับหนังสือร้องเรียน

หลังทาง กสทช. มีคำสั่งให้โครงข่ายที่ไม่ใช้คลื่นความถี่ ซึ่งประกอบด้วย โครงข่ายดาวเทียม และโครงข่ายเคเบิลท้องถิ่น มีหน้าที่ต้องนำช่องทีวีดิจิทัล ช่องที่ 1-36 ไปเผยแพร่บนโครงข่ายของตนเอง และเมื่อเร็วๆ นี้ กสทช. มีมติจะมีการสนับสนุนค่าใช้จ่าย Must carry ผ่าน “ดาวเทียม” เป็นเวลา 3 ปี ไปแล้วนั้น ผู้ประกอบกิจการเคเบิลท้องถิ่นเห็นว่า ควรจะสนับสนุนค่าใช้จ่ายดังกล่าวให้กับ “เคเบิลท้องถิ่น” ด้วยเช่นกัน เพื่อให้เกิดความเป็นธรรม และเสมอภาค
โดยนายพสิฐ กล่าวว่า กิจการ เคเบิลทีวีท้องถิ่น มีหน้าที่ปฏิบัติตามประกาศของ กสทช. เรื่องหลักเกณฑ์การเผยแพร่กิจการโทรทัศน์ที่ให้บริการเป็นการทั่วไป เมื่อภาครัฐให้การสนับสนุนกิจการโทรทัศน์ผ่านดาวเทียมควรจะสนับสนุนเคเบิลท้องถิ่นเช่นกัน

ส่วนการสนับสนุนค่าใช้จ่าย Must carry เป็นไปตามประกาศ คสช. ฉบับที่ 76/2559 เรื่อง มาตรการส่งเสริมการประกอบกิจการวิทยุกระจายเสียง วิทยุโทรทัศน์และกิจการโทรคมนาคม เพื่อประโยชน์สาธารณะ ข้อ 6 ระบุให้ กสทช. หรือคณะกรรมการบริหารกองทุนวิจัยและพัฒนากิจการกระจายเสียง กิจการโทรทัศน์ และกิจการโทรคมนาคมเพื่อประโยชน์สาธารณะ
จัดให้มีการสนับสนุนค่าใช้จ่ายในการส่งสัญญาณโทรทัศน์ที่ให้บริการเป็นการทั่วไปผ่าน “ดาวเทียม” ตามประกาศ กสทช. เรื่อง หลักเกณฑ์การเผยแพร่กิจการโทรทัศน์ที่ให้บริการเป็นการทั่วไปด้วย เมื่อวันที่ 20 ธันวาคมที่ผ่านมา
