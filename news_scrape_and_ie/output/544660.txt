ตลาดหุ้น  เอเชียเช้านี้ปรับตัวลง หลังนายกฯ อังกฤษ เผยแผน Brexit จับตา “โดนัลด์ ทรัมป์” รับตำแหน่งประธานาธิบดีสหรัฐฯ
ตลาดหุ้นเอเชียปรับตัวลงในเช้าวันนี้ เนื่องจากได้รับแรงกดดันจากถ้อยแถลงที่แข็งกร้าวของนายกรัฐมนตรี เทเรซา เมย์ ของอังกฤษ เกี่ยวกับแผนการของอังกฤษในการแยกตัวออกจากสหภาพยุโรป (Brexit) ที่จะเริ่มกระบวนการเจรจาข้อตกลง Brexit กับสหภาพยุโรปในช่วงสิ้นเดือน มี.ค.

โดยจะใช้เวลา 2 ปี ซึ่ง นางเมย์ จะใช้หลักการเจรจา 4 ข้อ ได้แก่ ความแน่นอนและความชัดเจน การทำให้อังกฤษมีความแข็งแกร่งขึ้น การทำให้อังกฤษมีสภาพที่ดีขึ้น และการทำให้อังกฤษมีความเป็นระดับโลกอย่างแท้จริงรวมทั้งความกังวลเกี่ยวกับความไม่แน่นอนของนโยบายรัฐบาลชุดใหม่ของสหรัฐก่อนหน้าที่ นายโดนัลด์ ทรัมป์ จะเข้ารับตำแหน่งประธานาธิบดีคนใหม่ของสหรัฐฯ ในวันที่ 20 ม.ค. นี้
โดยดัชนี NIKKEI 225 ตลาดหุ้นญี่ปุ่นเปิดวันนี้ที่ 18,753.96 จุด ลดลง 59.57 จุด, ดัชนี SSE Composite ตลาดหุ้นจีนเปิดวันนี้ที่ 3,104.77 จุด ลดลง 4.01 จุด, ดัชนี HSI ตลาดหุ้นฮ่องกงเปิดวันนี้ที่ 22,889.33 จุด เพิ่มขึ้น 48.36 จุด, ดัชนี TAIEX ตลาดหุ้นไต้หวันเปิดวันนี้ที่ 9,344.74 จุด ลดลง 9.79 จุด, ดัชนี KOSPI ตลาดหุ้นเกาหลีใต้เปิดวันนี้ที่ 2,073.77 จุด เพิ่มขึ้น 1.90 จุด, ดัชนี FTSE STI ตลาดหุ้นสิงคโปร์เปิดวันนี้ที่ 3,000.80 จุด ลดลง 11.97 จุด
