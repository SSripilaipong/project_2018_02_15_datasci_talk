กระทรวงเกษตรฯ เตรียมเสนอ ครม.ของบกลาง 4,000 ล้านบาท ช่วยเหลือเกษตรกรที่ได้รับผลกระทบจากน้ำท่วมภาคใต้
พล.อ.ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์  เปิดภายหลังการประชุมผู้บริหารหน่วยงานในสังกัด ว่า ที่ประชุมได้มีการหารือเรื่องการให้ความช่วยเหลือประชาชนในพื้นที่ภาคใต้ ที่ได้รับผลกระทบจากน้ำท่วมและการฟื้นฟูหลังจากที่สถานการณ์น้ำลดลง โดยในวันนี้ ได้กำหนดมาตรการด้านการช่วยเหลือ 3 ระยะ เพื่อเสนอต่อคณะรัฐมนตรีพิจารณาภายวันอังคารหน้า ในการของบประมาณกลางในการช่วยเหลือฟื้นฟูทั้งหมด

เบื้องต้น ประมาณกรอบ 4,000 ล้านบาท ทั้งนี้ ตัวเลขดังกล่าวเป็นเพียงกรอบงบประมาณเบื้องต้นเท่านั้น อาจจะต้องขอเพิ่มอีกหลังจากลงพื้นที่สำรวจและประเมินความเสียหายอีกครั้ง อีกทั้งจากการประเมินความเสียหายของครัวเรือนมีมากกว่าที่ได้ประเมินไว้ในช่วงแรก
อย่างไรก็ตาม สำหรับมาตรการนั้น เบื้องต้นเกษตรกรจะได้รับเงินชดเชยประมาณ 3,000 บาทต่อไร่ ในงบประมาณเดิม รวมถึงกระทรวงเกษตรฯ จะขอสนันสนุนสินเชื่อดอกเบี้ยต่ำ เพื่อช่วยเหลือเกษตรกรในการฟื้นฟูพื้นที่การเกษตรเป็นต้น
