ป.ป.ช.-การบินไทย เดินหน้าตรวจสอบปมสินบน  โรลส์-รอยซ์  แม้บางช่วงเวลาอาจขาดอายุความ แต่จะเร่งเอาผิดกับผู้ที่เกี่ยวข้อง
นายจรัมพร โชติกเสถียร กรรมการผู้อำนวยการใหญ่ บริษัท การบินไทย จำกัด(มหาชน)  กล่าวถึงการตรวจสอบ กรณี  บริษัทโรลส์-รอยซ์  ของสหราชอาณาจักร (อังกฤษ) ยอมรับต่อ สำนักงานปราบปรามการทุจริตของประเทศอังกฤษ (Serious Fraud Office หรือ SFO) ถึงการจ่ายสินบนในหลายประเทศ รวมถึงไทย ให้ซื้อขายเครื่องยนต์ของโรลส์-รอยซ์ ว่า ได้รายงานต่อ รัฐมนตรีว่าการกระทรวงคมนาคมแล้ว พร้อมตั้งคณะกรรมการตรวจสอบ กระบวนการจัดหาและซ่อมบำรุงในอดีตถึงปัจจุบัน ซึ่งคาดว่าจะใช้เวลาไม่เกิน 15 วัน

จากนั้น คณะกรรมการสอบสวนทุจริต จะตรวจสอบการจัดหาเครื่องยนต์และการซ่อมบำรุง ระหว่างปี 2534 ถึง 2548 ตามที่บริษัท โรลส์-รอยซ์ แถลงว่า มีการจ่ายสินบนให้เจ้าหน้าที่รัฐ และพนักงานบริษัทการบินไทยฯ เพื่อดำเนินการตามกฎหมาย พร้อมเตรียมเชิญบริษัท โรลส์-รอยซ์ มาให้ข้อมูลเพิ่มเติมวันนี้ (20 ม.ค)

ด้านประธานคณะกรรมการป้องกันและปราบปรามการทุจริตแห่งชาติ หรือ ป.ป.ช. ระบุว่า ได้มอบหมายให้สำนักการต่างประเทศ ของ ป.ป.ช. ประสานขอข้อมูลจาก SFO กระทรวงยุติธรรมสหรัฐฯ คณะกรรมการกำกับหลักทรัพย์สหรัฐฯ รวมถึงบริษัทการบินไทยฯ แล้ว
แต่ยอมรับว่า การจัดซื้อในช่วงแรก ที่ยาวนานถึง 26 ปี อาจขาดอายุความทางคดีอาญา และมีข้อจำกัดเรื่องเงื่อนเวลาที่ ป.ป.ช.จะหยิบยกขึ้นมาพิจารณา เว้นแต่ผู้เสียหายร้องเรียนเข้ามา
ขณะที่  นายพิศิษฐ์ ลีลาวชิโรภาส ผู้ว่าการตรวจเงินแผ่นดิน หรือ สตง.  กล่าวว่า สำหรับเรื่องนี้ แม้บางช่วงเวลา อาจขาดอายุความ แต่จะพยายามทุกช่องทางเพื่อเอาผิดกับผู้เกี่ยวข้อง ส่วน  พลเอก ประวิตร วงษ์สุวรรณ รัฐมนตรีว่าการกระทรวงกลาโหม  แสดงความมั่นใจว่า กองทัพไทย ไม่มีส่วนเกี่ยวข้องกับการคอร์รัปชันของบริษัทดังกล่าว
