ผู้ว่าการธนาคารแห่งประเทศไทย เตรียมแนวทางขับเคลื่อนการเงินไทย หลัง “โดนัลด์ ทรัมป์” ขึ้นตำแหน่งประธานาธิบดีสหรัฐฯ
นายวิรไท สันติประภพ ผู้ว่าการธนาคารแห่งประเทศไทย (ธปท.)  กล่าวปาฐกถาพิเศษหัวข้อ เศรษฐกิจการเงินไทยท่ามกลางความท้าทายในยุค 4.0 ในงานสัมมนาเศรษฐกิจการเงินไทยท่ามกลางความท้าทายในยุค 4.0 ในโอกาสเข้าสู่ปีที่ 20 การเปิดศาลทรัพย์สินทางปัญญาและการค้าระหว่างประเทศกลาง ว่า หลังจากนี้ธนาคารแห่งประเทศไทย จะเตรียมแนวทางสำหรับการขับเคลื่อนการเงินไทยให้เท่าทันโลก หลังจากที่ นายโดนัลด์ ทรัมป์ จะขึ้นดำรงตำแหน่งประธานาธิบดีสหรัฐฯ อย่างเป็นทางการ เพราะมีแนวโน้วจะเกิดความผันผวนที่สูงอย่างปฏิเสธไม่ได้

โดยไทยจะต้องเร่งสร้างเสถียรภาพในระบบการเงิน และโครงสร้างเศรษฐกิจ สร้างภูมิคุ้มกันรองรับกับความผันผวนที่จะเกิดขึ้นทั้งภายในและภายนอกประเทศ เพื่อรักษาเสถียรภาพเศรษฐกิจมหภาค ซึ่งสิ่งสำคัญคือ การพัฒนากระจายผลประโยชน์ขับเคลื่อนเศรษฐกิจอย่างทั่วถึงกระจายโอกาสทางการศึกษา และการพัฒนาภาคเกษตร การกระจายอำนาจสู่ท้องถิ่น
ขณะที่การบริหารจัดการด้านเศรษฐกิจจะต้องให้เกิดความยั่งยืน ยกระดับศักยภาพ เพิ่มผลิตภาพการผลิต และใช้ประโยชน์จากเทคโนโลยี ให้ธุรกิจพลิกฟื้นได้ ธุรกิจขนาดเล็กและขนาดใหญ่สามารถแข่งขันได้อย่างเท่าเทียม ภาครัฐ ต้องกลไกการทำงาน ให้มีความโปร่งใส มีประสิทธิภาพ ลดบทบาทที่ไม่จำเป็นโดยคำนึงถึงความยั่งยืนด้านอำนาจ ซึ่งหากขาดประสิทธิภาพหรือความชัดเจนในการทำงาน อาจทำให้เสียโอกาสในการพัฒนาให้มีประสิทธิภาพได้
