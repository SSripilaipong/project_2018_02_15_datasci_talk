ปลัดกระทรวงพาณิชย์ สั่ง พาณิชย์จังหวัด คุมเข้มราคาห้ามขาดเเคลน, กักตุน ยอมรับตรุษจีนทุกปีของแพงขึ้น
นางสาวพิมพ์ชนก วอนขอพร โฆษกกระทรวงพาณิชย์ เปิดเผยว่า นางสาววิบูลย์ลักษณ์ ร่วมรักษ์ ปลัดกระทรวงพาณิชย์ ได้สั่งการให้พาณิชย์จังหวัด ดูแลและช่วยเหลือในเรื่องการกระจายสินค้าในแต่ละพื้นให้ทั่วถึง โดยเฉพาะในช่วงตรุษจีน ที่หลายจังหวัดในภาคใต้ อาจยังประสบเหตุการณ์อุทกภัย เพื่อไม่ให้เกิดปัญหาสินค้าขาดแคลน หรือ การกักตุนสินค้า ทั้งนี้ ขอให้ประชาชนจับจ่ายอย่างระมัดระวัง โดยควรหาข้อมูลสินค้าเปรียบเทียบราคาและคุณภาพก่อนตัดสินใจซื้อ หากพบเห็นการไม่ปิดป้ายแสดงราคาที่ชัดเจน หรือการค้ากำไรเกินควร สามารถร้องเรียนได้ที่ สายด่วน 1569

อย่างไรก็ตาม ในช่วงที่ผ่านมาแม้ว่าระดับราคาสินค้าส่วนใหญ่จะทรงตัวเป็นไปตามภาวะการณ์กาลผลิตและการตลาด แต่ในช่วงเทศกาลตรุษจีนของทุกปี สินค้าประเภทผัก ผลไม้ และเนื้อสัตว์ มีแนวโน้มปรับตัวเพิ่มขึ้นจึงต้องมีการตรวจสอบอย่างใกล้ชิด และคาดว่าราคาสินค้าจะอ่อนตัวลงตามกลไกตลาดและเข้าสู่ภาวะปกติหลังเทศกาลตรุษจีน

