‘หุ้นไทย’  เปิดตลาดบวก 5.20 จุด เพิ่มขึ้น 387 หลักทรัพย์ นักวิเคราะห์ ดัชนีปรับเพิ่มขึ้นจากราคาน้ำมันดิบ หนุนเก็งกำไรกลุ่มพลังงาน
บรรยากาศการลงทุนในตลาดหุ้นไทยเช้าวันนี้ (23 ม.ค.) เปิดทำการเมื่อเวลา 10.00 น. ดัชนีปรับตัวเพิ่มขึ้น 5.20 จุด แตะที่ระดับ 1,568.19 จุด ด้วยมูลค่าการซื้อขาย 1,685.40 ล้านบาท โดยหลักทรัพย์เพิ่มขึ้น 387 หลักทรัพย์ ลดลง 154 หลักทรัพย์ ไม่เปลี่ยนแปลง 275 หลักทรัพย์

นักวิเคราะห์ บล.คันทรี่ กรุ๊ป ประเมินว่า ดัชนีตลาดหุ้นไทย มีโอกาสปรับตัวเพิ่มขึ้น โดยราคาน้ำมันดิบที่แกว่งตัวขึ้น จะหนุนให้มีการเก็งกำไรกลุ่มพลังงาน สำหรับกลุ่มที่เปราะบางต่อการขายลดความเสี่ยง คือกลุ่มส่งออกที่มีลูกค้าสหรัฐฯ เช่น กลุ่มอิเล็กทรอนิกส์ กลุ่มอาหารกระป๋อง ที่เปราะบางต่อแนวทางเศรษฐกิจแนวชาตินิยม (America First)
สำหรับกลยุทธ์ แนะนำเก็งกำไรเฉพาะกลุ่มที่มีปัจจัยเด่นเฉพาะ เช่น โมเมนตัมบวกจากเทศกาลตรุษจีน และราคาน้ำมันที่แกว่งตัวขึ้นรอการลดกำลังผลิตจากฝั่ง OPEC โดยฝ่ายวิเคราะห์ ยังมองภาพรวมของตลาดยังอยู่ในกรอบที่มี Upside จำกัด
ส่วนอัตราแลกเปลี่ยนเงินบาทต่อดอลลาร์สหรัฐฯ ของธนาคารกสิกรไทย ล่าสุด เมื่อเวลา 08.52 น. มีดังนี้ ดอลลาร์สหรัฐฯ รับซื้อที่ 34.01 บาท ขายออก 35.56 บาท
