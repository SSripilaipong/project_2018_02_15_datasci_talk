อดีตบิ๊ก ปตท. ยัน ไม่เกี่ยวปมสินบน  ‘โรลส์-รอยซ์’  พร้อมมีการตั้งคณะกรรมการตรวจสอบข้อเท็จจริง หากพบการกระทำผิด จะต้องถูกดำเนินการตามกฎหมาย
นายประเสริฐ บุญสัมพันธ์ ประธานกรรมการ บริษัท พีทีที โกลบอล เคมิคอล จำกัด (มหาชน)  เปิดเผยกรณีบริษัท โรลส์-รอยซ์ เอ็นเนอร์จี ซิสเต็ม อิงค์ ติดสินบนผู้บริหาร และเจ้าหน้าที่ บริษัท ปตท. จำกัด (มหาชน) และบริษัท ปตท. สำรวจและผลิตปิโตรเลียม จำกัด (มหาชน) หรือ ปตท.สผ. มูลค่ากว่า 11 ล้านดอลลาร์สหรัฐฯ หรือราว 385 ล้านบาท ในช่วงปี 2543-2556 ซึ่งเป็นช่วงที่ นายประเสริฐ ดำรงตำแหน่งประธานเจ้าหน้าที่บริหาร ว่า

ขณะนี้ ปตท. ได้จัดตั้งคณะกรรมการตรวจสอบข้อเท็จจริง เช่นเดียวกับหน่วยงานตรวจสอบจากภายนอก ซึ่งคาดว่าจะมีผลสรุปออกมาเป็นระยะ และเมื่อผลการตรวจสอบออกมา โดยมีใครเป็นผู้ที่เกี่ยวข้องกับการกระทำความผิดนี้ก็จะต้องถูกดำเนินการตามระเบียบและกฎหมาย พร้อมกันนี้ นายประเสริฐ ยังยืนยันว่า ตนไม่ได้มีส่วนเกี่ยวข้องในการกระทำความผิดแต่อย่างใด
ด้าน  นายพิศิษฐ์ ลีลาวชิโรภาส ผู้ว่าการ สำนักงานตรวจเงินแผ่นดิน (สตง.)  ระบุว่า ได้ส่งสายตรวจไปตรวจสอบหลักฐานการจัดซื้อของทั้งบริษัท การบินไทย และบริษัท แล้ว ซึ่งจะรวบรวมหลักฐานทั้งกระบวนการจัดหาผู้เสนออนุมัติประกอบด้วยใครบ้าง รวมถึงนำข้อมูลจากต่างประเทศมาตรวจสอบด้วย ซึ่งมองว่าเรื่องนี้ต้องมีคนกลางวิ่งล็อบบี้ เพื่อจ่ายสินบนให้หน่วยงานไทยเหมือนกรณีอดีตผู้บริหารการท่องเที่ยวแห่งประเทศไทย เรียกรับเงินจากนักธุรกิจชาวสหรัฐ เพื่อให้ได้สิทธิจัดงานเทศกาลภาพยนตร์นานาชาติกรุงเทพฯ
