องค์กรต่อต้านคอร์รัปชั่น จัดงานเสวนา “อย่าให้คนโกงมีที่ยืนใน การบินไทย ปตท. และประเทศไทย กรณีสินบน Rolls Royce”

เมื่อเวลา 09.30 น. วันที่ 25 ม.ค. 2560 ที่ ศูนย์การประชุมแห่งชาติสิริกิติ์ กรุงเทพฯ องค์กรต่อต้านคอร์รัปชัน (ประเทศไทย) กำหนดจัดเสวนาภายใต้หัวข้อ “อย่าให้คนโกงมีที่ยืนใน การบินไทย ปตท. และประเทศไทย กรณีสินบน Rolls Royce” โดยมี นายมานะ นิมิตรมงคล เลขาธิการ องค์กรต่อต้านคอร์รัปชัน (ประเทศไทย) เป็นผู้ดำเนินรายการ

สำหรับการเสวนาในครั้งนี้ เกิดจากกระแสกรณี บริษัท โรลส์-รอยซ์ เอ็นเนอร์จี ซิสเต็ม อิงค์ จ่ายสินบนเพื่อเอื้อผลประโยชน์การทำธุรกิจในประเทศต่าง ๆ รวมถึงรัฐวิสาหกิจชั้นนำสองแห่งของประเทศไทย ที่เกี่ยวพันกับการคอร์รัปชันในครั้งนี้คือ การบินไทย มูลค่า 1,300 ล้านบาท และ ปตท. มูลค่า 385 ล้านบาท ทั้งนี้ได้รับเกียรติจากผู้ทรงคุณวุฒิร่วมเป็นเป็นวิทยากรดังนี้…
1. คุณเทวินทร์ วงศ์วานิช ประธานเจ้าหน้าที่บริหาร และ กรรมการผู้จัดการใหญ่ บริษัท ปตท. จำกัด (มหาชน)
2. เรืออากาศเอก กนก ทองเผือก รองกรรมการผู้อำนวยการใหญ่ สายทรัพยากรบุคคลและกำกับกิจกรรมองค์กร บริษัท การบินไทย จำกัด (มหาชน)
3. ศ.ดร.เมธี ครองแก้ว อดีตกรรมการป้องกันและปราบปรามการทุจริตแห่งชาติ (ป.ป.ช.)
4. คุณบรรยง พงษ์พานิช กรรมการกลยุทธ์ องค์กรต่อต้านคอร์รัปชัน(ประเทศไทย)

โดย นายบรรยง พงษ์พานิช กรรมการกลยุทธ์ องค์กรต่อต้านคอร์รัปชัน (ประเทศไทย) กล่าวในงานเสวนา อย่าให้คนโกงมีที่ยืนในการบินไทย ปตท. และประเทศไทย กรณีสินบนโรลส์ – รอยซ์ ว่า กรณีการจ่ายสินบนของโรลส์ – รอยซ์ นั้น มองว่าหน่วยงานที่จะเป็นเจ้าภาพในการตรวจสอบข้อเท็จจริงแต่เพียงผู้เดียว คือ สำนักงานป้องกันและปราบปรามการทุจริตแห่งชาติ หรือ ป.ป.ช. การบินไทย และ ปตท. ไม่จำเป็นต้องตั้งคณะกรรมการภายในขึ้นมาตรวจค้นหรือสอบข้อมูล แต่ควรมีหน้าที่ในการสนับสนุนและให้ความร่วมมือกับ ป.ป.ช. ในการประสาน ขอความร่วมมือด้านข้อมูลและการเข้าไปตรวจสอบให้เกิดความถูกต้อง
อย่างไรก็ตาม มองว่า การลงโทษกับผู้กระทำความผิดด้านคอร์รัปชั่นควรมีบทลงโทษที่รุนแรง เนื่องจากการติดสินบนขณะนี้ไม่ได้เกิดขึ้นเฉพาะรัฐวิสาหกิจเท่านั้น แต่เกิดขึ้นทุกวงการอย่างกว้างขวาง เพราะเปรียบเสมือนอุตสาหกรรมที่ผู้ประกอบการประสานงายขายสินค้าให้กับทางภาครัฐ และที่มีการคอร์รัปชันเหตุ เพราะไม่มีการจับได้ ดังนั้นหากมีการสอบสวนและจับได้บทลงโทษจะต้องรุนแรงมากที่สุด
ขณะที่ เรืออากาศเอก กนก ทองเผือก รองกรรมการผู้อำนวยการใหญ่ สายทรัพยากรบุคคลและกำกับกิจกรรมองค์กร บริษัท การบินไทย จำกัด (มหาชน) เปิดเผยว่า หลังจากเรื่องดังกล่าวเกิดขึ้น บริษัทได้มีการเรียกประชุม และได้สั่งการ รวมถึงมอบหมายให้มีการตรวจสอบกรณีดังกล่าว ซึ่งได้มีการตั้งคณะกรรมการขึ้น 2 ชุด
โดยชุดที่ 1 เป็นคณะกรรมการตรวจสอบกระบวนการการจัดซื้อตั้งแต่อดีตคือตั้งแต่ 2534 จนถึงปัจจุบัน มีความเป็นมาเป็นไปอย่างไร มีกระบวนการการจัดหาเครื่องยนต์ โรลส์-รอยซ์ ถูกต้องโปร่งใสหรือไม่ เนื่องจากกระบวนการที่เริ่มต้นตั้งแต่ปี 34 จนถึงปัจจุบัน ระเบียบบริษัทว่าด้วยการพัสดุในการจัดหาเครื่องยนต์มีการปรับปรุงแก้ไขหลายครั้ง โดยระเบียบพัสดุของการบินไทย ถึงแม้จะเป็นรัฐวิสาหกิจที่สามารถใช้ระเบียบของตนเองได้ แต่การยกร่าง ได้มีความเห็นชอบจากกรมบัญชีกลางมาร่วมด้วย

สำหรับคณะกรรมการชุดที่ 2 เป็นคณะกรรมการสอบสวนข้อเท็จจริง ทั้งนี้เพื่อสอบสวนข้อเท็จจริงที่ปรากฎเมื่อปี 2534 ถึงปัจจุบัน เรื่องการจัดหาเครื่องยนต์ โรลส์-รอยซ์ มีกระบวนการอย่างไร ผู้เกี่ยวข้องมีใครบ้าง ซึ่งขณะนี้ได้เริ่มดำเนินการเป็นที่เรียบร้อยแล้ว
ขณะที่ สนง.การตรวจเงินแผ่นดิน ซึ่งเป็นผู้สอบบัญชีของการบินไทย ได้เข้ามาตรวจสอบกรณีดังกล่าวแล้ว และอีกส่วน คือ กรรมการป้องกันและปราบปรามการทุจริตแห่งชาติ (ป.ป.ช.) ได้ส่งคณะเข้ามาเพื่อสอบถามข้อมูลเบื้องต้นและขอให้การบินไทยจัดส่งรายละเอียดเพื่อดำเนินการตรวจสอบต่อไป
อย่างไรก็ตาม ในระหว่างการเสวนา ผู้ดำเนินรายการได้ มีคำถามว่าสำหรับกรณีดังกล่าวเมื่อต่างประเทศทำให้เราเสียชื่อเสียง ทางการบินไทยคิดที่จะดำเนินการตามกฎหมายหรือไม่ ด้านเรืออากาศเอก กนก ได้กล่าวว่า โดยในทางธุรกิจการบินไทยได้พิจารณาเบื้องต้นหากพบหลักฐานจากหน่วยงานเอสเอฟโอ ว่ามีการจ่ายสินบนหรือค่าตอบแทนพิเศษ และพาดพิงว่าเพื่อการบินไทยและแสดงให้เห็นว่าการบินไทยจัดหาเครื่องสูงกว่าที่ควรจะเป็น การบินไทยอาจจะฟ้องทางแพ่งผู้ที่ดำเนินการ เนื่องจากทำให้การบินไทยเสียหายได้


