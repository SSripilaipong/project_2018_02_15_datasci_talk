สคบ. ลงพื้นที่ตรวจสอบจำหน่ายสินค้าช่วงตรุษจีน ย้ำผู้กระทำผิดปรับจำคุกหนักสุด แนะผู้บริโภครักษาสิทธิ์
นายออมสิน ชีวะพฤกษ์ รัฐมนตรีประจำสำนักนายกรัฐมนตรี ในฐานะประธานกรรมการคุ้มครองผู้บริโภค (สคบ.) กล่าวภายหลัง ลงพื้นที่ตรวจสอบการจำหน่ายสินค้าช่วงเทศกาลตรุษจีน บริเวณตลาดสดเยาวราช ว่า จากการลงพื้นที่ตรวจสอบร้านทอง พบว่า ผู้ประกอบการธุรกิจได้แสดงข้อมูลเกี่ยวกับชื่อประเภทและชนิดของสินค้า น้ำหนัก ปริมาณความบริสุทธิ์ของทองรูปพรรณ รวมถึงราคาขายในแต่ละวันและราคารับซื้อคืนทองรูปพรรณอย่างละเอียด เช่นเดียวกับร้านขายของสดที่มีการติดป้ายแสดงราคาที่ชัดเจน โดยจากการสอบถามพ่อค้าแม่ค้าพบว่า ที่ผ่านมาบรรยากาศการซื้อขายไม่ค่อยคึกคักมากนัก แต่วันนี้ซึ่งถือเป็นวันจ่าย ส่งผลให้ประชาชนทยอยออกมาซื้อของต่อเนื่องและคึกคักมากขึ้น

อย่างไรก็ตาม สคบ. จะมีการออกสุ่มตรวจไปยังตลาดต่าง ๆ ทั่วประเทศ เพื่อเตือนผู้ประกอบการไม่ให้กระทำความผิด และให้กำลังใจผู้ประกอบการในการดำเนินธุรกิจอย่างเป็นธรรม พร้อมต้องการให้ประชาชนในฐานะผู้บริโภคปกป้องสิทธิ์ หากพบเจอผู้ประกอบการธุรกิจรายใดเอาเปรียบปรับขึ้นราคาสูงเกินปกติ หรือจำหน่ายสินค้าที่ไม่ได้คุณภาพ สามารถโทรแจ้งสายด่วน 1166 ตลอด 24 ชั่วโมง โดยผู้ประกอบการร้านทองที่กระทำความผิดไม่ถูกต้องตามประกาศคณะกรรมการว่าด้วยฉลาก ไม่แสดงรายละเอียดเกี่ยวกับสินค้า จะมีโทษปรับ 50,000 – 100,000 บาม หรือจำคุก 6 เดือน ขณะที่ร้านค้าที่จำหน่ายอาหารและสินค้า หากปรับขึ้นราคาสูงเกินจริง หรือจำหน่ายสินค้าที่ไม่ได้คุณภาพจะมีโทษปรับ 10,000 บาท หรือจำคุก 1 ปี



