รมว.พาณิชย์ เผย สั่งย้าย  “รองอธิบดีกรมทรัพย์สินฯ”  ช่วยงานสำนักปลัดกระทรวงพาณิชย์เป็นการชั่วคราว จนจะได้ข้อสรุปถึงบทลงโทษที่เหมาะสม
ภายหลัง  นายสุภัฒ สงวนดีกุล รองอธิบดีกรมทรัพย์สินทางปัญญา  ถูกทางการญี่ปุ่น ปล่อยตัวจากคดีขโมยภาพวาด และเดินทางกลับถึงไทย ยังคงเก็บตัวเงียบ และปฏิเสธให้สัมภาษณ์กับสื่อมวลชน

ล่าสุด  นายสนธิรัตน์ สนธิจิรวงศ์ รัฐมนตรีช่วยว่าการกระทรวงพาณิชย์  กล่าวว่า วันนี้ (30 ม.ค.) จะหารือร่วมกับ รัฐมนตรีว่าการกระทรวงพาณิชย์ ปลัดกระทรวงพาณิชย์ และ อธิบดีกรมทรัพย์สินทางปัญญา ว่า จะดำเนินการอย่างไรต่อไปกับ นายสุภัฒ

ด้าน  นางอภิรดี ตันตราภรณ์ รัฐมนตรีว่าการกระทรวงพาณิชย์  กล่าวว่า นายสุภัฒ ติดต่อกลับผู้บังคับบัญชาแล้ว พร้อมกับขอโทษต่อเหตุการณ์ที่เกิดขึ้น ทั้งต่อผู้บังคับบัญชา ข้าราชการในกระทรวง และประชาชน แต่กระทรวงฯ จำเป็นต้องออกคำสั่งย้ายไปช่วยงาน ที่สำนักปลัดกระทรวงพาณิชย์ เป็นการชั่วคราว จนกว่าคณะกรรมการตรวจสอบข้อเท็จจริง จะได้ข้อสรุปถึงบทลงโทษที่เหมาะสม ซึ่งคาดว่าจะใช้เวลาประมาณ 1 สัปดาห์
โดยหากคณะกรรมการสอบข้อเท็จจริง ที่ประกอบด้วย ผู้แทนจากสำนักงานคณะกรรมการข้าราชการพลเรือน หรือ ก.พ. สำนักนายกรัฐมนตรี กระทรวงพาณิชย์ ตลอดจนผู้เชี่ยวชาญเฉพาะด้าน เห็นว่า เป็นความผิดวินัยเล็กน้อย อาจถูกภาคทัณฑ์ ลดเงินเดือน หรือตัดเงินเดือน แต่หากเห็นว่าเป็นความผิดร้ายแรง อาจมีการเสนอให้ปลด หรือไล่ออก ขณะที่นายสุภัฒ มีกำหนดเกษียณอายุราชการ ในเดือนกันยายนนี้
ส่วนโลกออนไลน์ ยังคงเกาะติดประเด็นฉาวนี้อย่างต่อเนื่อง โดยล่าสุด แฟนเพจ คุณลุงเนลสัน ฮาว (Nelson Howe) ที่มักจะสะท้อนดราม่าในสังคมไทย ออกมาเป็นมุกเสียดสี แสบๆ คันๆ ได้โพสต์จิกกัดทำนองว่า คุณลุงมีแผนบินไปยังประเทศไทย แล้วสมัครตำแหน่งข้าราชการระดับสูง จากนั้น จะบินกลับมาที่นิวยอร์ก เพื่อขโมยภาพวาดทั้งหมดใน มิวเซียม ออฟ โมเดิร์น อาร์ต (Museum of Modern Art) เสียเลย
