‘หุ้นไทย’  เปิดตลาดลบ 1.65 จุด ลดลง 250 หลักทรัพย์ คาด นักลงทุนชะลอลงทุน รอดูผลประชุม BOJ และ เฟด
บรรยากาศการลงทุนในตลาดหุ้นไทยเช้าวันนี้ (30 ม.ค.) เปิดทำการเมื่อเวลา 10.00 น. ดัชนีปรับตัวลดลง 1.65 จุด แตะที่ระดับ 1,589.15 จุด ด้วยมูลค่าการซื้อขาย 1,877.65 ล้านบาท โดยหลักทรัพย์เพิ่มขึ้น 270 หลักทรัพย์ ลดลง 250 หลักทรัพย์ ไม่เปลี่ยนแปลง 319 หลักทรัพย์

นักวิเคราะห์  บล.กรุงศรี  คาด SET Index จะเคลื่อนไหวผันผวนในทิศทางลง เนื่องจากตลาดยังไม่มีปัจจัยบวกใหม่ มูลค่าการซื้อขายน่าจะยังชะลอตัว เนื่องจากวันนี้ตลาดหุ้นภูมิภาคส่วนใหญ่ปิดทำการเนื่องในเทศกาลตรุษจีน อาทิ จีน ฮ่องกง ไต้หวัน เกาหลีใต้ สิงคโปร์ มาเลเซีย และ เวียดนาม ประกอบนักลงทุนชะลอการลงทุนเพื่อรอดูผลการประชุมของ BOJ ในวันที่ 31 ม.ค. และการประชุมของ FED
รวมถึงถ้อยแถลงที่จะมีขึ้นหลังการประชุมในคืนวันที่ 1 ตามเวลาประเทศไทย ส่งผลให้หุ้นในกลุ่ม Big Cap น่าจะพักตัวเพื่อสร้างฐาน แต่หุ้นขนาดกลางถึงเล็กคาดว่าจะยังมีแรงเก็งกำไรตามเดิม โดยเฉพาะกลุ่มที่มีปัจจัยบวกเฉพาะตัว และกลุ่มที่คาดว่าจะประกาศผลประกอบการไตรมาส 4/59 ออกมาดี
ส่วนอัตราแลกเปลี่ยนเงินบาทต่อดอลลาร์สหรัฐฯ ของธนาคารกสิกรไทย ล่าสุด เมื่อเวลา 09.26 น. มีดังนี้ ดอลลาร์สหรัฐฯ รับซื้อที่ 33.97 บาท ขายออก 35.52 บาท
