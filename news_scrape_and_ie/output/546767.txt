
รมว.พาณิชย์ ย้ำ สั่งย้าย  “สุภัฒ”  ช่วยงานไม่ได้ปกป้อง เร่งสอบและจะรู้ผล 1 – 2 วัน ขณะเจ้าตัวไม่ได้เข้าปฏิบัติหน้าที่กระทรวงวันนี้
นางอภิรดี ตันตราภรณ์ รัฐมนตรีว่าการกระทรวงพาณิชย์  เปิดเผยความคืบหน้าผลการตั้งคณะกรรมการสอบข้อเท็จจริงกรณี  นายสุภัฒ สงวนดีกุล รองอธิบดีกรมทรัพย์สินทางปัญญา  ขโมยรูปภาพที่โรงแรมในประเทศญี่ปุ่น ว่า แม้อัยการจากประเทศญี่ปุ่นจะไม่สั่งฟ้อง แต่แนวทางปฏิบัติของกระทรวงพาณิชย์จะต้องดำเนินการต่อไป

ทั้งนี้ ได้มีการตั้งกรรมการสอบสวนข้อเท็จจริงแล้ว และคาดว่าจะรู้ผลการสอบใน 1 – 2 วันนี้ โดยข้อสรุปจะต้องทำอย่างเร่งด่วนภายใต้ความโปร่งใส ขณะที่หลังจากนี้ จะต้องมีการตั้งกรรมการสอบทางวินัย ซึ่งจะมีตัวแทนจากทางสำนักงาน กพ. กระทรวงยุติธรรม สำนักนายกรัฐมนตรี และกระทรวงพาณิชย์ ดำเนินการตามขั้นตอน

นอกจากนี้ ยังย้ำว่า การสั่งย้าย  นายสุภัฒ  มาช่วยราชการในส่วนของสำนักปลัดกระทรวงพาณิชย์ เพื่อเป็นการถอดออกจากตำแหน่งรองอธิบดีกรมทรัพย์สินทางปัญญา ไม่ได้สั่งย้ายมาเพื่อปกป้อง ซึ่งผลการสอบต่าง ๆ จะต้องออกมาอย่างยุติธรรม ที่สุด ตามกระบวนการที่มีอยู่
