ดีเดย์! 2 มี.ค. กสทช. เริ่มแจกคูปอง  ‘ดิจิทัลทีวี’  ล็อตใหม่ 3.98 ล้านใบ คาด มีผู้รับสิทธิ์เพิ่ม 70%
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  กล่าวว่า กสทช. เตรียมส่งหนังสือแจ้งไปยังครัวเรือนที่มีสิทธิ์ได้รับคูปองดิจิทัลทีวี ล็อตใหม่ จำนวน 3,984,662 ใบ ซึ่งตกค้างจากการจัดส่งรอบที่ผ่าน

โดยประชาชนสามารถเลือกรับสิทธิ์ได้ 3 วิธี ตั้งแต่วันที่ 2 มีนาคม – 2 กันยายน 2560 ประกอบด้วย เลือกรับกล่องเซตท็อปบ็อกซ์มูลค่า 690 บาท เลือกรับส่วนลดแลกซื้อกล่องไฮบริด ที่สามารถรับชมได้ทั้งระบบภาคพื้นดินและดาวเทียม หรือเลือกรับส่วนลดซื้อโทรทัศน์ระบบดิจิทัล
ทั้งนี้ กสทช. ได้อำนวยความสะดวกให้ประชาชนด้วยการนำบัตรประชาชนเพียงใบเดียวมารับสิทธิ์ได้ที่ไปรษณีย์ไทยทุกสาขา และจะจัดส่งให้ทางไปรษณีย์ ภายใน 3 – 5 วัน ไม่มีค่าใช้จ่ายใด แต่จะไม่สามารถเลือกยี่ห้อและรุ่นของกล่องได้ หรือสามารถมารับสิทธิ์ที่ร้านค้าปลีก เช่น ห้างเทสโก้ โลตัส และเซเว่น-อีเลฟเว่น
โดยจะสามารถรับกล่องได้ทันที ซึ่งคาดว่าจะมีผู้ใช้สิทธิ์ประมาณร้อยละ 65 – 70 ของหนังสือแจ้งสิทธิ์ที่ส่งไป และสูงกว่าครั้งก่อนที่มีการใช้สิทธิ์ไปร้อยละ 60 หรือ 8,779,790 ใบ ของคูปองที่แจกไปจำนวน 13,571,296 ใบ ทั้งนี้ กสทช. อาจพิจารณาเปิดให้รับสิทธิ์รอบใหม่หากมีผู้แสดงความจำนงเพิ่มเติม
อย่างไรก็ตาม  ประชาชนสามารถตรวจสอบสิทธิ์ได้หลังจากวันที่ 20 กุมภาพันธ์นี้ ผ่านทางเว็บไซต์ของ กสทช. www.dtv.nbtc.go.th หรือติดต่อคอลเซ็นเตอร์ 1200 และบริษัทไปรษณีย์ไทย โดยแสดงเพียงเลขบัตรประชาชน 13 หลัก
