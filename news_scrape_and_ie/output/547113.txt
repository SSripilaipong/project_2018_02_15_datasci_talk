บล.ไอร่า มอง  ‘หุ้นไทย’  วันนี้ (1 ก.พ.) ยังผันผวนจากประเด็นต่างประเทศ โดยเฉพาะนโยบาย  ‘ทรัมป์’
นักวิเคราะห์ บล.ไอร่า เปิดเผยแนวโน้มการลงทุนในตลาดหุ้นไทยวันนี้ (1 ก.พ.) ว่า แนวโน้มตลาดหุ้นไทยยังผันผวน ภายใต้น้ำหนักจากประเด็นต่างประเทศ โดยเฉพาะนโยบายของประธานาธบดีสหรัฐฯ ที่ส่งผลกระทบต่อความสัมพันธ์ระหว่างประเทศ และอาจส่งผลให้เกิดความขัดแย้งตามมา

หลังมีการลงนามคำสั่งสกัดกั้นผู้ลี้ภัย และห้ามพลเมือง 7 ประเทศมุสลิม เข้าสหรัฐฯ รวมถึงการส่งสัญญาณว่าเงินสกุลหลัก ๆ เช่น เยน ยูโร และหยวน ที่อ่อนค่าลงเพื่อสร้างความได้เปรียบทางการค้า โดยแนะติดตามราคาสินค้าโภคภัณฑ์ ที่มีแนวโน้มเพิ่มขึ้น หลังเงินสหรัฐฯ อ่อนค่าลง หลังเงินสกุลดังกล่าวข้างต้นแข็งค่าขึ้น
ขณะที่อยู่ระหว่างประชุมเฟด (31 ม.ค. 60 – 1 ก.พ. 60) ทราบผลเช้าวันพฤหัสบดี ตามเวลาไทย โดยคาดในครั้งนี้คงอัตราดอกเบี้ยนโยบาย ขณะที่เฟดอาจมีการพิจารณาปรับขึ้นอัตราดอกเบี้ยในช่วงกลางปีเป็นต้นไป
ด้านประเด็นในประเทศ ภาพรวม Fund Flow มีความผันผวน แรงซื้อขายสุทธิของต่างชาติสลับกัน อย่างไรก็ตาม ในเดือน ม.ค.60 ยังเป็นยอดซื้อสุทธิสะสม 6,432 ล้านบาท เช่นเดียวกับราคาน้ำมัน แต่คาดยังได้รับปัจจัยหนุนจากแผนการปรับลดปริมาณผลิตลง เพื่อรักษาเสถียรภาพของราคา ขณะที่ราคาน้ำมันล่าสุดยังสูงกว่าระดับเฉลี่ย 41 – 42USD เมื่อปี 59 คาดภาพรวมยังส่งผลดีต่อราคาหุ้นในกลุ่มพลังงาน
