เป็นเรื่อง!  ทรู  จ่อยกเลิกเพิ่มอีก 11 ช่อง ด้าน กสทช. เผย ยังไม่มีมติ กสท.ให้ยกเลิก แต่พบบางช่องหายไป ขู่ เตรียมลงโทษตามกฎหมาย
น.ส.สุภิญญา กลางณรงค์ คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  ได้โพสต์ข้อความผ่านทวิตเตอร์  @ supinya  ระบุว่า เมื่อวันที่ 31 ม.ค. ที่ผ่านมา สำนักงานได้เสนอวาระให้อนุกรรมการคุ้มครองผู้บริโภคฯ ที่ตนเองเป็นประธานพิจารณาแผนเยียวยากรณีที่ TrueVisions ขอยกเลิก 11 ช่องรายการ

สำหรับ 11 ช่อง ที่ TrueVisions ขอยกเลิกได้แก่ Discovery Science, BBC Entertainment, NatGeographic, Cbeebies, DiscoveryKids, M, DMAX, EVE, BlockA, Fashion1, MUTV ทั้งนี้ กรณี 6 ช่อง (HBOs+Cinemax) ที่สำนักงานเสนอ กสท.ให้ยกเลิกได้ก่อนส่งแผนเยียวยา แต่กรณี 11 ช่อง ให้ส่งแผนเยียวยาก่อนยกเลิก ข้อเท็จจริงตอนนี้คือ 11 ช่องดังกล่าวที่ขอยกเลิกมา ยังไม่มีมติ กสท.ให้ยกเลิก จนกว่าจะส่งแผนเยียวยา แต่พบว่าส่วนใหญ่ช่องหายไปแล้ว
น.ส.สุภิญญา  กล่าวต่อว่า ขณะนี้ เรื่องเพิ่งมาถึงตนเอง โดยได้มอบให้สำนักงานหาข้อเท็จจริงเพิ่มเติม และส่งเรื่องกลับไป กสท. กรณี 11 ช่อง ทาง TrueVisions แจ้งมาว่า ได้แจ้งสมาชิกก่อนล่วงหน้าแล้ว 30 วัน แต่ต้องให้ สำนักงานหาข้อเท็จจริงว่าสมาชิกรับทราบล่วงหน้า 30 วันจริงหรือไม่ ท่านใดยังเป็นสมาชิก TrueVisions แบบ Platinum HD ขอรบกวนช่วยสอบถามทาง TrueVisions ว่า 11 ช่องดังกล่าว หายไปตั้งแต่เมื่อใดด้วยอีกทาง
ทั้งนี้ กรณี 11 ช่องต่างกับ 6 ช่อง เพราะทาง TrueVisions ชี้แจงขั้นต้นมาว่า ได้แจ้งสมาชิกล่วงหน้า 30 วันตามกติกาแล้ว แต่เราต้องหาข้อมูลจากสมาชิกเพิ่ม หลายท่านแจ้งว่า ช่องต่างๆ ใน 11 ช่องดังกล่าวนั้น TrueVisions ทยอยยกเลิกไปแล้ว แต่ข้อเท็จจริงที่แจ้งเคสนี้คือ กสท.ยังไม่มีมติให้ยกเลิก เพราะเคส 11 ช่องยังอยู่ในขั้นการเสนอแผนเยียวยาจาก TrueVisions ซึ่งเขาส่งมาขั้นต้นแล้ว รอมาชี้แจง
ท่านที่เคยดู 11 ช่องนี้ได้แล้วขณะนี้ไม่สามารถดูได้ ต้องได้รับการแจ้งและชดเชยจาก TrueVisions ตามแผน โดยใสามารถโทรไปทวงถามสิทธิ์ของท่าน ถ้าท่านที่เป็นสมาชิก TrueVisions กรุณาแจ้งหรือร้องเรียนมาผ่าน Call center 1200 จะเป็นข้อมูลประกอบกับที่เอกชนชี้แจงมา สมาชิก TrueVisions ท่านใดที่เคยได้รับการแจ้งยกเลิก 11 ช่อง ดังกล่าว และได้รับการเยียวยาตามข้อเสนอของทรูฯ แล้ว รบกวนแจ้งมาให้ กสทช. รับทราบเพื่อเป็นข้อมูล
อย่างไรก็ตาม ในส่วนของ กสทช. ยืนยันว่า กสท.ต้องมีมาตราการทางกฎหมายกับทาง Truevisions ตามข้อเสนออนุผู้บริโภค ไม่เช่นนั้นจะเสี่ยงกับคดีอาญาละเว้นหน้าที่ อย่างน้อย กสท.ต้องมีคำสั่งลงโทษการฝ่าฝืนกฎหมายของเอกชน ส่วนการชดเชยสมาชิกภาพรวมดูยากมาก แต่จะพยายามขอให้ กสท.สั่งเอกชนตามกฎหมาย หลังจาก กสท.เลื่อนลงมติมา 2 ครั้ง ซึ่งขณะนี้ มองว่า บอร์ด กสท. คงไม่มีทางเลือกอื่น นอกจากมีบทลงโทษทางปกครองต่อ Truevisions



