‘หุ้นไทย’  เช้านี้ เปิดบวก 3.47 จุด เพิ่มขึ้น 258 หลักทรัพย์ นักวิเคราะห์ คาด ผันผวนในกรอบจำกัด รอปัจจัยบวกหนุน
บรรยากาศการลงทุนในตลาดหุ้นไทยเช้าวันนี้ (3 ก.พ.60) เปิดทำการเมื่อเวลา 10.00 น. ดัชนีปรับตัวเพิ่มขึ้น 3.47 จุด แตะที่ระดับ 1,576.14 จุด ด้วยมูลค่าการซื้อขาย 1,824.55 ล้านบาท โดยหลักทรัพย์เพิ่มขึ้น 258 หลักทรัพย์ ลดลง 367 หลักทรัพย์ ไม่เปลี่ยนแปลง 208 หลักทรัพย์

นักวิเคราะห์  บล.กรุงศรี  คาด SET Index จะเคลื่อนไหวผันผวนในกรอบจำกัด เนื่องจากตลาดยังไม่มีปัจจัยบวกใหม่หนุนนำ ขณะที่นักลงทุนจะชะลอการลงทุนเพื่อติดตามสถานการณ์ความสัมพันธ์ระหว่างผู้นำสหรัฐฯ กับบรรดา 
ผู้นำประเทศอื่น ๆ ทั่วโลก ที่มีแนวโน้มตึงเครียดมากขึ้น และรอดูประกาศตัวเลขการจ้างงานนอกภาคเกษตรของสหรัฐฯ ในคืนวันนี้ ซึ่งจะบ่งชี้ถึงทิศทางเศรษฐกิจสหรัฐฯ และโอกาสที่เฟดจะขึ้นอัตราดอกเบี้ยในอนาคต
อย่างไรก็ตาม ช่วงเช้าของวันนี้ต้องติดตามรายงานดัชนี PMI ภาคการผลิตของจีนในเดือน ม.ค. หากตัวเลขออกมาดีและสูงกว่าที่ตลาดคาดจะส่งผลบวกต่อ Sentiment การลงทุนของตลาดหุ้นในภูมิภาครวมถึงตลาดหุ้นไทย เนื่องจากจีนเป็นผู้บริโภคปิโตรฯ รายใหญ่ของโลก ส่วนประเด็นที่น่าสนใจอื่น ๆ คือการประกาศผลประกอบการไตรมาส 4/59 และปี 2016 รวมถึงการประกาศเงินปันผลของ ADVANC
ส่วนอัตราแลกเปลี่ยนเงินบาทต่อดอลลาร์สหรัฐฯ ของธนาคารกสิกรไทย ล่าสุด เมื่อเวลา 08.00 น.มีดังนี้ ดอลลาร์ 
สหรัฐฯ รับซื้อที่ 33.79 บาท ขายออก 35.34 บาท
