คณะกรรมการบริหารนโยบายพลังงาน (กบง.) ประกาศปรับราคาขายปลีกก๊าซ LPG เดือนกุมภาพันธ์ขึ้น 0.67 บาท/กก. มาอยู่ที่ 20.96 บาท/กก. หลังราคาในตลาดโลกเริ่มขยับ
ดร.ทวารัฐ สูตะบุตร ผู้อำนวยการสำนักงานนโยบายและแผนพลังงาน (สนพ.) และโฆษกกระทรวงพลังงาน เปิดเผยว่า การประชุมคณะกรรมการบริหารนโยบายพลังงาน หรือ กบง. เกี่ยวกับโครงสร้างราคาก๊าซ LPG เดือนกุมภาพันธ์ 2560 ว่า ที่ประชุมได้มีมติให้ปรับขึ้นราคาขายปลีกก๊าซ LPG เดือนกุมภาพันธ์ 2560 ขึ้น 0.67 บาท/กก. จากเดิม 20.29 บาท/กก. เป็น 20.96 บาท/กก.

ซึ่งสาเหตุของการมีคำสั่งให้ปรับขึ้นดังกล่าว เป็นไปตามภาวะของตลาดโลกที่มีการขยับตัว โดยก๊าซ LPG ตลาดโลก (CP) เดือนกุมภาพันธ์ ได้ปรับเพิ่มขึ้น 90 เหรียญสหรัฐ/ตัน ดังนั้นเพื่อให้สอดคล้องกับราคาต้นทุนจึงมีมติให้ปรับราคาขึ้นดังกล่าว โดยให้มีผลตั้งแต่วันที่ 7 กุมภาพันธ์ 2560 นี้
นอกจากนี้ยังให้ปรับเพิ่มอัตราเงินชดเชยจากกองทุนน้ำมันเชื้อเพลิง 2.5817 บาท/กก. จากเดิมกองทุนน้ำมันฯ ชดเชย 4.9846 บาท/กก. เป็นชดเชยที่ 7.5663 บาท/กก.ด้วย จึงทำให้กองทุนน้ำมันฯ ในส่วนของก๊าซ LPG มีรายจ่ายสุทธิ 556 ล้านบาท/เดือน ทั้งนี้ ฐานะกองทุนน้ำมันฯ ณ วันที่ 29 มกราคม 2560 อยู่ที่ 40,718 ล้านบาท แบ่งเป็น ส่วนของบัญชีก๊าซ LPG อยู่ที่ 7,120 ล้านบาท และส่วนของบัญชีน้ำมันสำเร็จรูป อยู่ที่ 33,598 ล้านบาท
