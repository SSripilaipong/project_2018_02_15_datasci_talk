ทล.  เตรียมเปิดทางเชื่อมอีสานใต้ – ตะวันออก – อาเซียน คาดแล้วเสร็จตลอดสายปี 62 พร้อมจัดงานปั่นวัดใจทางหลวงหมายเลข 24 HIGHWAYS BIKE ON ROUTE 24 26 ก.พ. นี้
นายธานินทร์ สมบูรณ์ อธิบดีกรมทางหลวง  เปิดเผยว่า ตามที่กรมทางหลวงได้ดำเนินการก่อสร้างทางหลวงหมายเลข 24 สาย อ.สีคิ้ว – อุบลราชธานี ตอน อ.นางรอง – อ.ปราสาท ระยะทางรวมกว่า 66.71 กม. โดยมีจุดเริ่มต้นที่ กม.73+283 สิ้นสุดที่ กม.140 ผ่านในพื้นที่ในจังหวัดบุรีรัมย์ ปัจจุบันกรมทางหลวงได้ดำเนินการแล้วเสร็จแล้วจำนวน 3 ตอน ส่วนที่เหลืออยู่ระหว่างดำเนินการ 4 ตอน คาดว่าจะแล้วเสร็จตลอดสายในปี 2562

ทั้งนี้ กรมทางหลวง ได้ก่อสร้างเป็นทางมาตรฐานทางชั้นพิเศษ 4 ช่องจราจรไปกลับ จากเดิมมี 2 ช่องทางไปกลับ ทั้งนี้โครงการก่อสร้างทางหลวงหมายเลข 24 สาย อ.สีคิ้ว – อุบลราชธานี เป็นหนึ่งในโครงการก่อสร้างขยายทาง 4 ช่อง จราจรระยะที่ 2 รวม 160 กม. ซึ่งกรมทางหลวงได้แบ่งการก่อสร้างเป็น 7 ตอนผ่านพื้นที่จังหวัดบุรีรัมย์ – สุรินทร์ – ศรีสะเกษ
โดยเมื่อก่อสร้างแล้วเสร็จทั้งสายจะช่วยแก้ปัญหาการจราจรระบายปริมาณการจราจรจากภาคตะวันออกเฉียงเหนือตอนล่างสู่ภาคตะวันออกเฉียงเหนือตอนบน และไปสู่ภาคตะวันออก สามารถรองรับปริมาณการจราจรที่เพิ่มขึ้นในอนาคต นอกจากนี้ยังเป็นการส่งเสริมการส่งออก ส่งเสริมอุตสาหกรรมและการเดินทางระหว่างประเทศในกลุ่มอาเซียน
ขณะเดียวกัน  กรมทางหลวง  ได้มีกำหนดจัดพิธีเปิดถนนสายดังกล่าวในวันอาทิตย์ ที่ 26 กุมภาพันธ์ นี้ โดย นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานพร้อมทั้งจัดการแข่งขันจักรยานภายใต้ชื่อ “ปั่นวัดใจทางหลวงหมายเลข 24 HIGHWAYS BIKE ON ROUTE 24” เปิดรับสมัครผู้ที่สนใจ9 ก.พ. 2560 เป็นต้นไป
