นายคณิสสร์ ศรีวชิระประภา ประธานบริษัทเบสท์ริน กรุ๊ป งัดหลักฐานโต้กลับกรมศุลกากร

นายคณิสสร์ ศรีวชิระประภา ประธาน บริษัท เบสท์ริน กรุ๊ป จำกัด พร้อมด้วย นายชนิด ศุทธยาลัย ที่ปรึกษากฎหมาย ได้แสดงหลักฐานเป็นใบขนสินค้าขาเข้า พร้อมแบบแสดงรายการภาษีสรรพสามิตและภาษีมูลค่าเพิ่มของ บริษัท ซุปเปอร์ ซาร่า จำกัด ในเครือ เบสท์ริน กรุ๊ป ซึ่งถูกเพิ่มเติมข้อความในเอกสาร

โดยมีเนื้อหาว่า มีปัญหาถิ่นกำเนิด เนื่องจากคณะกรรมการตรวจปล่อยรถยนต์ตรวจพบว่า รถยนต์ฯ มีถิ่นกำเนิดจากประเทศจีน เรื่องอยู่ระหว่างการพิจารณาคดี จากเดิมที่บริษัทกรอกไว้ว่า ขอสงวนสิทธิการขอคืนอากรภายหลังการนำเข้า โดยใช้หนังสือรับรองถิ่นกำเนิดสินค้า หรือ Form D

นายคณิสสร์ กล่าวต่อว่า ข้อความดังกล่าวส่งผลให้องค์การขนส่งมวลชนกรุงเทพ หรือ ขสมก. ไม่ดำเนินการรับมอบรถ และสังคมเกิดความเข้าใจผิดว่า บริษัทยอมรับผิดกรณีการสำแดงถิ่นกำเนิดเท็จของรถเมล์ NGV ว่ามาจากประเทศจีน ซึ่งผู้ที่สามารถแก้ไขข้อมูลข้างต้นจะต้องเป็นเจ้าหน้าที่ที่มีรหัสผ่านเข้าสู่ระบบเท่านั้น และขณะนี้ทางบริษัทได้เข้าแจ้งความเอาผิดกับเจ้าหน้าที่กรมศุลกากร 3 คนเป็นที่เรียบร้อยแล้ว ส่วนเจ้าหน้าที่ทั้ง 3 คนได้รับคำสั่งจากใคร และสาเหตุจูงใจในการกระทำครั้งนี้คืออะไรก็จะต้องไปสืบหากันต่อไป






