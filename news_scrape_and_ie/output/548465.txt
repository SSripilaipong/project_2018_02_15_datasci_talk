‘สมคิด’  สั่งคมนาคมเสนอโครงการรถไฟฟ้า 10 เส้น ภายในปีนี้ ขณะ 14 ก.พ. ชงเห็นชอบเชื่อมต่อ 1 สถานีบางซื่อ – เตาปูน มอบหมาย รฟม. – สนข. พัฒนาศึกษาพัฒนารถไฟฟ้า 2 เส้นทางไปต่างหวัด
นายสมคิด จาตุศรีพิทักษ์ รองนายกรัฐมนตรี  เปิดเผยภายหลังเป็นประธานในพิธีลงนามสัญญาก่อสร้างงานโยธาโครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย – มีนบุรี ระหว่างการรถไฟฟ้าขนส่งมวลชนแห่งประเทศไทย (รฟม.) กับ บริษัทผู้รับจ้างที่ผ่านการคัดเลือก ว่า รฟม. ได้จัดให้มีการลงนามในสัญญากับผู้รับจ้างทั้ง 6 สัญญาโครงการรถไฟฟ้าสายสีส้ม รวมมูลค่างานโยธาแล้ว เป็นเงิน 79,221 ล้านบาท ซึ่งต่ำกว่าราคากลางประมาณ 500 ล้านบาท

โดยอยู่ในกรอบวงเงินที่คณะรัฐมนตรีอนุมัติ จำนวน 82,907 ล้านบาท ซึ่งโครงการดังกล่าวมีกำหนดการเริ่มก่อสร้างงานด้านโยธาในเดือนมิถุนายน 2560 มีกำหนดการแล้วเสร็จและเปิดเดินรถให้บริการได้ในเดือนมกราคม 2566 ทั้งนี้ ภายหลังจากการลงนามในวันนี้ รฟม. และผู้รับจ้างจะเร่งรัดการก่อสร้างเพื่อให้สามารถเปิดเดินรถให้เร็วที่สุด
ส่วนเรื่องอัตราค่าโดยสารทั้งโครงการสายสีม่วงและเส้นทางอื่นๆ ขออย่าให้มองเรื่องขาดทุนเนื่องจากรัฐบาลได้มีการคำนวณถึงความคุ้มค่าและผลตอบแทนทางด้านเศรษฐกิจไว้แล้ว ให้มองในอีก 10 ปี ข้างหน้า ที่จะเกิดขึ้นและมีผลต่อการกระตุ้นเศรษฐกิจของประเทศ
นอกจากนี้ รองนายกฯ ได้สั่งการให้ รฟม. ดำเนินการนำโครงการรถไฟฟ้า ทั้ง 10 เส้นทางที่เหลือ ผ่านคณะรัฐมนตรีให้ได้ภายในปี 2560 ส่วนการเชื่อมต่อ 1 สถานี ช่วง เตาปูน – บางซื่อระหว่างโครงการรถไฟฟ้าสายสีม่วงและสายสีน้ำเงินทางกระทรวงคมนาคมจะนำเรื่องเสนอเข้า ครม. ในอังคารหน้า
ทั้งนี้ ได้มอบหมายให้ รฟม. เข้าไปพัฒนาโครงการรถไฟฟ้าในต่างจังหวัดอย่างน้อย 2 เส้นทาง ให้ได้ภายในปีนี้ โดยให้เลือกจังหวัดที่มีศักยภาพด้านการขนส่งและมีปริมาณการจราจรที่หนาแน่น เพื่อให้เกิดการกระจายการพัฒนาที่เหมาะสมระหว่างกรุงเทพฯ และต่างจังหวัด ทั้งนี้ ยังไม่กำหนดว่าจะเป็นพื้นที่ใด ด้านงบประมาณในการดำเนินการได้ให้สำนักงานนโยบายและแผนการขนส่งและจราจร สนข. ร่วมกับ รฟม. เป็นผู้ศึกษาพิจารณาตามความเหมาะสม
นอกจากนี้ รองนายกรัฐมนตรี กล่าวถึงกระแสข่าวเกี่ยวกับสถานะทางการคลังของรัฐบาล โดยระบุว่า ขอให้สื่อมวลชนยกเลิกการเสนอข่าวเกี่ยวกับสถานะทางคลังของรัฐบาลว่าขาดสภาพคล่องหรือถังแตก ควรที่จะเสนอข่าวในทางที่ดีเพื่อเป็นการเรียกความเชื่อมั่นของนักลงทุน ทั้งนักลงทุนไทยและต่างชาติ เพราะขณะนี้ประเทศไทยกำลังเดินหน้าการพัฒนาแต่ละด้านไปได้ด้วยดีไม่ควรจะมีข่าวมากระทบทำให้เกิดแง่ลบ และทำให้การเดินหน้าตามแผนงานของรัฐบาลต้องสะดุด
