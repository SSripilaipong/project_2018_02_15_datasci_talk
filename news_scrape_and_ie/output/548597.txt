หุ้นสหรัฐ ปิดพุ่งทุบสถิติสูงสุดตลอดกาลรอบใหม่ หลัง  ‘ทรัมป์’  เตรียมประกาศแผนลดภาษีในอีก 2-3 สัปดาห์
ความเคลื่อนไหวตลาดหุ้นสหรัฐ เมื่อคืนที่ผ่านมาดัชนีดาวโจนส์ เพิ่มขึ้น 118.06 จุด ปิดที่ 20,172.40 จุด เอสแอนด์พี เพิ่มขึ้น 13.20 จุด ปิดที่ 2,307.87 จุด แนสแดค เพิ่มขึ้น 32.73 จุด ปิดที่ 5,715.18 จุด โดยดัชนีพุ่งทุบสถิติสูงสุดตลอดกาลรอบใหม่ หลัง โดนัลด์ ทรัมป์ ประธานาธิบดีสหรัฐฯ พบปะกับเหล่าผู้บริหารสายการบิน

โดยเขาบอกว่า จะเปิดเผยรายละเอียดต่างๆ เกี่ยวกับแผนลดภาษีในช่วง 2 หรือ 3 สัปดาห์ข้างหน้า ทำให้นักลงทุนขานรับคำพูดดังกล่าวอย่างคึกคัก ขณะที่สัญญาน้ำมันดิบเวสต์เทกซัส อินเตอร์มีเดียต หรือ ไลต์สวีตครูด งวดส่งมอบเดือนมีนาคม เพิ่มขึ้น 66 เซนต์ ปิดที่ 53.00 ดอลลาร์ต่อบาร์เรล
ส่วนเบรนต์ทะเลเหนือลอนดอน งวดส่งมอบเดือนเดียวกัน เพิ่มขึ้น 51 เซนต์ ปิดที่ 55.63 ดอลลาร์ต่อบาร์เรล ซึ่งข้อมูลของกระทรวงพลังงานสหรัฐฯ เผยแพร่ว่า คลังน้ำมันเบนซินสำรองของประเทศ ลดลง 900,000 บาร์เรลในสัปดาห์ที่แล้ว
ขณะที่นักวิเคราะห์มองว่า ตัวเลขนี้ช่วยกลบความกังวลต่อสต๊อกน้ำมันดิบที่พุ่งสูงเป็นประวัติการณ์ 2 สัปดาห์ติด ส่วนราคาทองคำ ปิดลบเป็นครั้งแรกในรอบ 6 วัน หลังดอลลาร์กลับมาแข็งค่า โดยนักลงทุนหันไปหาสินทรัพย์เสี่ยง ซึ่งทองคำตลาดโคเม็กซ์ ลดลง 2.70 ดอลลาร์ ปิดที่ 1,236.80 ดอลลาร์ต่อออนซ์
